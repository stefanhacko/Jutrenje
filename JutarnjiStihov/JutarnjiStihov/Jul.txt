**********
1. јул


ЛЕПОТА У РАЗНОЛИКОСТИ


»А за духовне дарове, нећу вам браћо затајити. ...Дарови су различни, али је Дух један. И различне су службе, али је један Господ. И различне су силе, али је један Бог који чини све у свему.« (1. Коринћанима 12,1-6)


Таленти које Христос поверава својој Цркви посебно се односе на дарове и благослове које удељује Свети Дух. »Јер једноме се даје Духом реч премудрости, а другоме реч разума по истоме Духу; а другоме вера тим истом Духом, и другоме дар исцељивања по томе истом Духу, а другоме да чини чудеса, а другоме пророштво, и другоме да разликује духове, а другоме различне језике, а другоме да казује језике. А све ово чини један и тај исти Дух, раздељујући по својој власти свакоме како хоће.« (1. Коринћанима 12,8-11)
У свим Господњим плановима нема ништа лепше од Његовог плана да обдари људе и жене разноврсним даровима. Црква је Његов врт, украшен разноликим дрвећем, биљкама и цвећем. Он не очекује од љубичице да се развије попут кедра, нити очекује да маслина достигне раст високе палме. Многи су примили ограничену верску и интелектуалну обуку, али Бог има задатке које и такви могу обављати, ако желе да понизно раде, имајући поверења у Њега...
Различити дарови се додељују различитим особама, да би радници осећали да су потребни једни другима. Бог додељује ове дарове, и они треба да се упосле у Његовој служби, не да прославе оног који их је добио, не да узвисе човека, већ да узвисе Откупитеља света. Они се морају употребљавати за добробит целог човечанства, изношењем истине, а не заблуде и лажи. ...У свакој речи и делу откриваће се доброта и љубав; и ако сваки радник верно обавља поверени задатак, Христова молитва за јединство оних који Га буду следили биће услишена, и свет ће познати да су они Његови ученици. (Signs of the Times, 15. март 1910)
**********
2. јул


БОЖЈЕ СЛУГЕ


»Ко је, дакле, Павле а ко Аполо до само слуге кроз које верова­сте, као што и свакоме Господ даде.« (1. Коринћанима 3,5)


Све Божје слуге не поседују исте дарове, али су сви они Његови радници. Свако треба да учи од Великог Учитеља, и да даље преноси знање које је стекао. Сви не раде исте послове, али под посвећујућим утицајем Светог Духа они су сви Божје слуге. Бог употребљава разноврсне дарове у свом делу спасавања душа из сотониних редова.
»А онај који сади и онај који залива једнаки су, и сваки ће примити своју плату по своме труду.« (1. Коринћанима 3,8) Бог је, а не човек, Онај који суди људском раду, и Он ће свакоме дати праведну награду. Ниједном људском бићу није дато да суди између различитих Божијих слугу. Само је Господ судија и Он једини награђује свако добро дело.
»Онај који сади и који залива једнаки су«, укључени у исти посао спасења душа. »Јер смо Богу помагачи, а ви сте Божја њива, Божја грађевина.« (9. стих) У овим речима Црква је упоређена с обрађеном њивом, у којој раде земљорадници, бринући се за лозе које је Господ посадио; и са грађевином која треба да постане свети Господњи храм. Христос је Врхунски Градитељ. Сви морају да раде под Његовим надзором, допуштајући Му да Он ради за и кроз своје раднике. Он им даје знање и вештину, и ако слушају Његова упутства, крунише њихов рад успехом.
Нико се не сме жалити на Бога, који је поверио сваком човеку његов посао. Оном који гунђа и који ситничари, који жели да буде по његовом, који жели да обликује своје сараднике према својим идејама, потребан је божански додир пре него што буде оспособљен да ступи у било који огранак дела. Ако се такав не промени, он ће сигурно покварити дело.
Имајте на уму да смо Божји сарадници. Бог је свемоћан, успешан Покретач. Његове слуге су Његова оруђа. (Review and Herald, 11. децембар 1900)
**********
3. јул


САРАДНИЦИ У ДЕЛУ СПАСЕЊА


»Јер Бог који рече да из таме засветли видело, засветли у срцима нашим на светлост познања славе Божје у лицу Исуса Христа.« (2. Коринћанима 4,6)


Хришћани треба заиста да буду представници Исуса Христа; они се не смеју претварати. Да ли је потребно да свет обликује своје замисли о Богу према ставу оних који само узимају Христово име, а не чине Његова дела? Да ли треба да упиру прстом у оне који тврде да верују, али који заправо не верују у свом срцу, него издају свето поверење и чине непријатељева дела, и говоре: »Ово су хришћани, они варају и не говоре истину, и њима се не сме веровати.« То нису они који истински представљају Бога.
Али Бог неће оставити свет у незнању и заблуди. Господ има посебан народ на Земљи и Он се не стиди назвати их браћом; јер они чине Христова дела. Они показују да воле Бога, јер држе Његове заповести. Они носе божански лик. Они су узвишен призор свету, анђелима и људима. Они сарађују са небеским бићима; а Господу највећу славу и част одају они који чине најбоља дела.
Истинска побожност срца показује се у добрим речима и добрим делима, и људи виде дела оних који воле Бога, па су покренути да Га прославе. Прави хришћанин обилује добрим делима; он доноси много рода. Он храни гладне, одева голе, посећује болесне и служи страдалницима. Хришћани осећају најискренију бригу за децу која се налазе око њих, која се због прикривених непријатељевих искушења налазе на рубу пропасти... Свуда око нас постоје млади за које су верници Цркве одговорни; јер Христос је умро за њих на крсту Голготе да би за њих купио дар спасења. Они су драгоцени у Божијим очима и Он им жели вечну срећу.
Христово дело спасавања је потпуно тек када верници Цркве обаве свој део, када устану и засветле јер је њихова светлост дошла, и слава Господња их је обасјала. Христос позива своје слуге на добровољну сарадњу, да озбиљно и истрајно раде на спасавању душа. (Review and Herald, 29. јануар 1895)
**********
4. јул


УПОТРЕБЉЕНИ ЗА БОГА


»А у свакоме се појављује Дух на корист. Јер једноме се даје Духом реч премудрости, а другоме реч разума по истом Духу.« (1. Коринћанима 12,7.8)


Један радник може бити одличан говорник; други одличан писац; трећи може имати дар искрене, усрдне, жарке молитве; други опет дар певања; неко може имати посебну способност да разговетно тумачи Божју реч. Сваки дар мора постати сила за Бога, јер Он ради заједно с радником. Једноме Бог даје реч мудрости, другоме знање, другоме веру; али сви морају радити под истом Главом. Разноликост дарова води разноликости рада, »али је један Бог који чини све у свему«. (1. Коринћанима 12,6)
Господ жели да Његове одабране слуге науче како да се уједине једни с другима и складно раде. Некима може изгледати да постоји превелика супротност између њихових дарова и дарова њихових сарадника и зато им није могуће да раде улажући заједничке напоре; али кад схвате да постоје различити људи до којих треба допрети, и да ће неки одбацити истину коју изнесе један радник, а отворити своја срца Божјој истини кад је на другачији начин изнесе други радник, тада ће пуни оптимизма и наде настојати да заједно раде. Њихови дарови, колико год били различити, могу сви бити под бригом истог Духа. У свакој речи и делу биће исказани доброта и љубав; и док сваки радник верно буде испуњавао задатак који му је поверен, Христова молитва за јединство Његових следбеника биће услишена и свет ће познати да су они Његови ученици.
Негујући нежна саосећања и поверење Божји радници мора­ју се ујединити једни с другима. Онај који говори или чини било шта што има склоност да раздвоји вернике Христове Цркве, делује насупрот Господњем плану. Препирање и раздори у Цркви, подстицање сумњичавости и неверства обешчашћују Христа. Бог жели да Његове слуге негују хришћанску љубав једни према другима. (Testimonies, св. 9, стр. 144.145)
**********
5. јул


ВЕРА ДАРОВАНА ОД БОГА


»А другоме вера, тим истим Духом; а другоме дар исцељивања, по томе истом Духу.« (1. Коринћанима 12,9)


Вера је такође дар од Бога. Вера је пристајање, усаглашавање човековог разума са Божјим речима, које везују срце за Божју службу. Одакле човеку знање ако не од Бога? Чије је његово срце ако не Божје? Имати веру значи покорити Богу ум и снагу које смо примили од Њега; зато они који показују веру не заслужују никакву хвалу за то. Они који тако чврсто верују у небеског Оца да Му се могу поверити с неограниченим поверењем; они који вером могу прећи преко гроба и посматрати вечну стварност, морају свом Творцу признати: »Јер је од Тебе све, и из Твојих руку примивши дасмо Ти.« (1. Дневника 29,14)
Ниједан човек нема права да прогласи себе својим. Ниједан човек не поседује било какво добро које може назвати својим. Сваки човек, свака ствар, јесу Господње власништво. Све што човек прима из небеског обиља још је увек Господње. Колико год велико знање има, које му помаже да буде добар радник у Божјем делу, оно потиче од Господа и зато треба да га преноси својим сарадницима да и они постану вредни и добри радници. Онај коме је Бог поверио посебне дарове треба да враћа у Господњу ризницу оно што је примио, тако што ће великоду­шно другима преносити предности својих благослова. Тако ће Бог бити уздигнут и прослављен...
Способности дате од Неба не смеју се ставити у службу себичности. Свака сила, сваки дар јесу таленат који треба да увећа Божју славу, јер се користи у Његовој служби. Његове дарове треба дати трговцима да би Он могао да своје прими с добитком. Таленти који оспособљавају човека за службу поверени су му не само да би могао постане добар радник, већ да би могао да поучава и друге који у неком погледу имају недостатке. (Review and Herald, 1. децембар 1904)
**********
6. јул


ДЕЛОТВОРНА ВЕРА


»И шта ћу још да кажем? Јер ми не би достало времена кад бих стао приповедати о Гедеону, и о Вараку и Самсону и Јефтају, о Давиду и Самуилу и о другим пророцима, који вером победише царства, учинише правду, добише обећања, затворише уста лавовима, угасише силу огњену, утекоше од оштрица мача, ојачаше од немоћи, посташе јаки у биткама, растераше војске туђе.« (Јеврејима 11,32-34)


Вера је поверење у Бога веровање да нас воли и да зна шта је најбоље за нас. Она нас тако наводи да уместо свога, изаберемо Његов пут. Уместо нашег незнања, она прихвата Његову мудрост; уместо наше слабости, Његову силу; уместо наше грешности, Његову праведност. Наш живот, ми сами, све је то Његово; вера признаје Његово право власништва и прихвата благослове које оно доноси. Истина, честитост, непорочност, истакнути су као тајна успеха у животу. Вера нас управо надахњује овим начелима.
Свака добра побуда или тежња је дар од Бога; вера прима од Бога живот, који једини може да покрене прави раст и напредак.
Треба потанко објаснити како вера јача. Свако Божје обе­ћање повезано је с условима. Ако желимо да чинимо Његову вољу, на располагању нам је сва Његова снага. Сваки дар који Он обећава садржан је у самоме обећању. »Семе је реч Божја.« (Лука 8,11) Као што је сигурно да је храст у жиру, тако је сигурно и да је Божји дар у Његовом обећању. Ако примамо обећање, имамо и дар.
Вера која нас оспособљава да примамо Божје дарове, и сама је дар од кога је одређена мера усађена у свако људско биће. Она расте кад се вежба у примању Божје речи. Да бисмо ојачали веру, морамо је често повезивати с Речју.
Приликом проучавања Библије, ученику треба помоћи да схвати силу Божје речи. Приликом стварања: »Он рече, и по­стаде; Он заповеди, и показа се.« Он »зове оно што није као оно што јест« (Псалам 33,9; Римљанима 4,17); јер кад их Он позове, ту су. (Васпитање, стр. 221.222; издање 2009)
**********
7. јул


ДАР ГОВОРА


»Проповедај реч, настој у добро време и невреме, покарај, запре­ти, умоли са сваким сношењем и учењем.« (2. Тимотију 4,2)


Дар говора је таленат који треба марљиво неговати. Од свих дарова које смо примили од Бога, ниједан од овог нема већу могућност да буде на благослов. Својим гласом сведочимо и уверавамо; њиме износимо хвале и молитве Богу; њиме другима причамо о Откупитељевој љубави. Ниједна се реч не сме изговорити узалуд. Никакве зле речи, испразни разговори, љутито и раздражљиво обраћање или нечисти наговештаји неће прећи преко усана онога који следи Христа.
Апостол Павле пишући надахнут Светим Духом каже: »Никаква рђава реч да не излази из уста ваших.« (Ефесцима 4,29) Ружне речи не означавају само просте речи и псовке. Оне представљају сваки израз супротан светим начелима и чистој, неокаљаној вери. Оне обухватају нечисте наговештаје и прикривене подстицаје на зло. Ако им се човек одмах не одупре, оне ће га одвући у велики грех.
На свакој породици, на сваком поједином хришћанину, почива дужност борбе против оваквих недостојних разговора. Кад смо у друштву оних који се баве бесмисленим причама, наша је дужност, ако је то могуће да променимо тему разговора. Уз помоћ Божје милости треба да покушамо да убацимо неколико речи или уведемо неку тему која ће усмерити разговор у кори­сном правцу.
Наше речи треба да буду речи хвале и захвалности. Кад су ум и срце испуњени Божијом љубављу, то ће се показати и у разговору. Неће бити тешко поделити с неким оно што испуњава наш духовни живот. Узвишене мисли, племените тежње, јасно уочавање истине, несебичне намере, жеља за побожношћу и светошћу донеће плод у речима које откривају карактер ризнице срца. Кад се Христос на такав начин показује у нашем разговору, то ће представљати силу у позивање душа Њему.
Ми морамо говорити о Христу онима који Га не познају. Ми морамо чинити оно што је и Христос чинио. Где год се налазио, у синагоги, на путу, у чамцу мало отиснутом од обале, на фарисејевој гозби или за цариничким столом, Он је говорио људима о темама које се баве узвишенијим животом. (Signs of the Times, 2. јули 1902)
**********
8. јул


ДАР ПЕВАЊА


»Шта ће се, дакле, чинити? Молићу се Богу духом, а молићу се и умом; хвалићу Бога духом, хвалићу и умом.« (1. Коринћанима 14,15)


Господ упућује позив свом народу да се укључи у разне огранке мисионарске делатности, да сеје покрај свих вода. Ми обављамо само мали део дела, које Он жели да извршимо међу својим суседима и пријатељима. Добротом исказаном према сиромашнима, болеснима и ожалошћенима можемо утицати на њих, тако да божанска истина има приступ њиховим срцима. Ниједној таквој прилици за службу не треба допустити да неискоришћена пропадне. Наш задатак представља најузвишеније мисионарско дело. Изношење истине од куће до куће, с љубављу и саосећањем, у складу је с упутствима која је Христос дао својим ученицима, када их је послао на прво мисионарско путовање.
Потребни су они који имају дар певања. Песма је један од најуспешнијих начина да се духовна истина утисне у срце. Речи неке свете песме често отпечате извор покајања и вере. Верници Цркве, млади и стари, треба да се обучавају да иду напред и објаве последњу поруку свету. Ако буду ишли у понизности, Божји анђели ићи ће уз њих, учећи их како да подигну свој глас у молитви, како да подигну свој глас у песми и како да објављују еванђеоску поруку за ово време.
Младићи и девојке, прихватите се посла на који вас Бог позива. Христос ће вас поучити како да у добре сврхе употребљавате своје способности. Како будете примали оживљавајући утицај Светога Духа и тежили да научите и остале, ваш ће се ум освежити и постаћете способни да упућујете нове и необично лепе речи својим слушаоцима. Молите се и певајте, и говорите Реч...
Бог жели да Његов народ прима да би давао. Као великодушни, несебични сведоци, они треба да дају другима оно што је њима дао Господ. И док будете ступали у ово дело и било којим средствима у вашој моћи тежили да допрете до срца других, настојте да то радите на начин који ће отклонити предрасуде, а неће их стварати. Нека Христов живот буде ваш стални предмет проучавања, и радите као што је и Он радио, следећи Његов пример. (Review and Herald, 6. јуни 1912)
**********
9. јул


ДАР ИСЦЕЉИВАЊА


»Болује ли ко међу вама, нека дозове старешине црквене, те нека читају молитву над њим, и нека га помажу уљем у име Господње. И молитва вере помоћи ће болеснику, и подигнуће га Господ; и ако је грехе учинио, опростиће му се.« (Јаков 5,14.15)


Христова сила која је заустављала болести откривала се у прошлости на задивљујући начин. Пре него што смо били благословени здравственим институцијама у којима болесни могу добити олакшање за своје тегобе, марљивим третманима и усрдним молитвама Богу у вери успешно смо помагали наизглед безнадежним случајевима. Данас Господ позива оне који пате да Му верују. Људска потреба је прилика да Бог делује.
»И изиђе оданде, и дође на своју постојбину, и за Њим идоше ученици Његови. И кад дође Субота поче учити у зборници. И многи који слушаху, дивљаху се говорећи: Откуд овоме то? И каква Му је премудрост дана? И чудеса таква рукама Његовим чине се? Није ли ово дрводеља, син Маријин, а брат Јаковљев и Јосијин и Јудин и Симонов? И нису ли сестре Његове овде међу нама? И саблажњаваху се о Њега. А Исус рече им: Нигде није пророк без части до на постојбини својој и у роду и у дому своме. И не могаше онде ниједнога чуда да учини, осим што мало болесника исцели метнувши на њих руке.« (Марко 6,1-6)
Уз сву негу коју пружамо болеснима, треба упутити једноставну и усрдну молитву за благослов исцељења. Ми треба да усмеримо болесне саосећајном Спаситељу и Његовој сили да опрости и исцели. Његовим милостивим деловањем они могу оздравити. Усмерите оне који пате њиховом Заступнику у небеским дворовима. Говорите им да је Христос вољан да исцели болесне ако желе да се покају и престану да преступају Божје законе. Спаситељ који ће се открити у нашим здравственим установама постоји да би спасао оне који се Њему покоравају. Они који пате могу се ујединити с вама у молитви, исповедајући своје грехе и примајући опроштење. (Manuscript Releases, в. 8, р. 267.268)
**********
10. јул


ВЕЛИКИ ЛЕКАР И СИЛА ИСЦЕЉЕЊА


»А кад би предвече пошто Сунце зађе, доношаху к Њему све болеснике и бесне. И сав град беше се сабрао к вратима. И исцели многе болеснике од различних болести, и ђаволе многе истера, и не даде ђаволима да казују да Га познаваху.« (Марко 1,32-34)


Отац је, дајући нам свог Сина, дао најскупоценији дар који је Небо могло даровати. Наша је предност што овај дар можемо употребити у служби болеснима. Ослоните се у потпуности на Христа. Поверите сваки случај Великом Исцелитељу; нека Он буде Водич у свакој операцији. Молитва изливена искрено и у вери биће услишена. То ће дати поверење лекарима и храброст болесницима.
Наложено ми је да учимо болеснике у нашим установама да очекују велике ствари због вере лекара у Великог Исцелитеља, који је у време своје земаљске службе обилазио градове и села и исцељивао све који су долазили к Њему. Он никога није одбио; све их је исцелио. Нека болесни схвате да је, иако невидљив, Христос присутан и спреман да дарује олакшање и здравље.
Христос се после свог васкрсења састајао са својим ученицима и четрдесет дана их припремао за њихов будући рад. На дан свог вазнесења сусрео се с ученицима на једној планини у Галилеји, где им је дао задатак и овлашћење. Рекао им је: »Даде Ми се свака власт на Небу и на Земљи. Идите, дакле, и научите све народе, крстећи их ва име Оца и Сина и Светога Духа, учећи их да све држе што сам вам заповедио; и ево Ја сам с вама у све дане до свршетка века.« (Матеј 28,18-20) Предност је сваког лекара и сваког болесника да верује у ово обећање; оно је живот свима који верују. (Loma Linda Messagers, р. 355)
**********
11. јул


ДАР ИСЦЕЉИВАЊА НЕ ЗАМЕЊУЈЕ ЗДРАВ­СТВЕНЕ УСТАНОВЕ


»И пруживши руку, дохвати га се и рече: Хоћу, очисти се. И одмах губа спаде с њега. И Он му заповеди да ником не казује: Него иди и покажи се свештенику, и принеси дар за очишћење своје, како је заповедио Мојсије, за сведочанство њима.« (Лука 5,13.14)


Многи често наводе следећу примедбу: »Зашто толико зависимо од здравствених установа? Зашто се не молимо за чудесна исцељења болесних, као што је Божји народ некада чинио?« У раној историји нашег дела многи су били исцељени молитвом. А неки су, пошто су били исцељени, наставили да угађају апетиту исто као и у прошлости. Они нису живели и радили на начин на који би избегли болест. Они нису показали да цене Господњу доброту која им је дарована. Увек су изнова преживљавали патње због свог немарног и непромишљеног поступања. Како се Господ може прославити дајући им дар здравља?
Кад смо примили светлост да треба да отворимо здравствену установу, разлог је јасно назначен. Постоје многи којима су потребне поуке о здравом животу. У складу са овим мора да постоји место на коме ће болесници научити како да живе да би очували здравље...
Предавања за поучавање пацијената треба марљиво одржавати како да мудрим и здравим животом спрече појаву болести. Преко ових предавања пацијентима се може представити њихова лична одговорност да очувају тело у најздравијем стању – јер је оно Господња својина, веома скупо плаћена. Ум, душа и тело су откупљени великом ценом... »Прославите, дакле, Бога у телесима својим и у душама својим, што је Божје.« (1. Коринћанима 6,20)
У Божјем провиђењу дат је налог да се отварају здравствене установе, да би болесни могли да дођу у њих и науче да здраво живе. Подизање болница је дело провиђења, да бисмо се приближили људима из свих Цркава и упознали их са спасоно­сном истином за ово време. (Manuscript Releases, в. 7, р. 378.379)
**********
12. јул


СВАКО ИСЦЕЉЕЊЕ НЕ ПОТИЧЕ ОД ДУХА


»Многи ће рећи Мени у онај дан: Господе, Господе, нисмо ли у име Твоје пророковали, и Твојим именом ђаволе изгонили, и Твојим именом чудеса многа творили? И тада ћу им Ја казати: Никада вас нисам знао; идите од Мене који чините безакоње.« (Матеј 7,22.23)


Ми треба да будемо усидрени у Христу, укорењени и утемељени у вери. Сотона делује преко људи. Он бира оне који не пију с извора живе воде, чије су душе жедне нечег новог и необичног, и који су увек спремни да пију с било ког извора који се укаже. Чуће се гласови: »Ево овде је Христос, или онде« (Матеј 24,23), али ми им не смемо веровати. Ми имамо непогрешив доказ о гласу правог Пастира, и Он нас позива да Га следимо. Он каже: »Ја одржах заповести Оца свога.« (Јован 15,10) Он води своје овце стазом понизне послушности Божијем закону, али их никада не охрабрује у преступању тог Закона.
»Глас туђина« јесте глас онога који нити поштује нити се покорава Божјем светом, праведном и добром Закону. Многи се хвале својом светошћу и истичу чуда која чине исцељујући болесне, иако се не придржавају мере праведности. Чијом се силом догађају ова исцељења?
Ако су они преко којих се догоди исцељење склони да, због чуда које су учинили, оправдавају своје занемаривање Божјег закона, и ако остају у непослушности, мада имају сву моћ да не чине тако, то не значи да они поседују велику Божју силу. Напротив, у питању је сила којом чини чуда велики обмањивач. Он је преступник моралног Закона и служи се сваким могућим средством да заслепи људе да не препознају његов прави карактер. Ми смо упозорени да ће у последњим данима он деловати знацима и лажним чудесима. Он ће наставити да чини та чудеса све до краја времена милости, указајући на њих као на доказ да је он анђео светлости, а не таме. (Review and Herald, 17. новембар 1885)
**********
13. јул


ПРАВА ЧУДА ОПЕТ ЋЕ СЕ ДОГАЂАТИ


»Овде је трпљење светих, који држе заповести Божје и веру Исусову.« (Откривење 14,12)


Вели­ко дело про­по­ве­да­ња Јеван­ђе­ља неће се завр­ши­ти ма­њим пока­зи­ва­њем Бож­је силе од оне која је обе­ле­жи­ла ње­гов поче­так. Про­ро­чан­ства која су се испу­ни­ла изли­ва­њем рано­га дажда у почет­ку про­по­ве­да­ња Јеван­ђе­ља тре­ба поно­во да се испу­не при­ли­ком ње­го­вог завр­шет­ка у обли­ку позно­га дажда. Тако ће наста­ти »вре­ме­на одма­ра­ња од лица Господ­ње­га« која је апо­стол Петар оче­ки­вао када је напи­сао: »Покај­те се, дакле, и обра­ти­те се да се очи­сти­те од гре­ха сво­јих да дођу вре­ме­на одма­ра­ња од лица Господ­ње­га, и да пошље напред наре­че­но­га вам Ису­са Хри­ста.« (Дела 3,19.20)
Бож­је слу­ге, лица оза­ре­них све­тим посве­ће­њем, жури­ће од места до места да обја­ве вест са Неба. Хиља­де гла­со­ва, по целој Земљи, обја­вљи­ва­ће опо­ме­ну. Дога­ђа­ће се чуда, боле­сни­ци ће оздра­вља­ти, а зна­ци и вели­ка чуда пра­ти­ће вер­ни­ке. Сотона ће, тако­ђе, дело­ва­ти и чини­ти лажна чуда, учи­ни­ће да и огањ с неба пад­не на земљу пред љу­ди­ма. (Откри­ве­ње 13,13) Ста­нов­ни­ци Земље на овај начин биће при­си­ље­ни да се опре­де­ле.
Вест ће бити обја­вљи­ва­на не толи­ко сна­гом дока­за, коли­ко сна­гом дубо­ког осве­до­че­ња Бож­јим Духом. Дока­зи су већ били пред­ста­вље­ни. Семе је већ било посе­ја­но, а сада тре­ба да про­кли­ја и доне­се род. Лите­ра­ту­ра коју су еван­ђе­о­ски рад­ни­ци рас­про­стра­ни­ли извр­ши­ла је свој ути­цај, али су мно­ги, на које је исти­на оста­ви­ла дубок ути­сак, били спре­че­ни да је пот­пу­но схва­те или да је послу­ша­ју. Међу­тим, зра­ци све­тло­сти сада сву­да про­ди­ру, и исти­на је откри­ве­на и поста­ла јасна, а искре­на Бож­ја деца рас­ки­ну­ће везе које су их спу­та­ва­ле. Поро­дич­не везе, односи у цркви, сада ништа више није довољ­но сна­жно да их задр­жи. Исти­на им је дра­го­це­ни­ја од све­га оста­лог. Упр­кос сила­ма које су се свр­ста­ле про­тив исти­не, вели­ко мноштво људи и жена прелази на Господ­њу стра­ну. (Велика борба, стр. 591; издање 2006)
**********
14. јул
ДАР ЈЕЗИКА: ТЕЧНО ИЗРАЖАВАЊЕ НА СТРАНИМ ЈЕЗИЦИМА


»А у Јерусалиму стајаху Јевреји људи побожни из свакога народа под небом. А кад постаде овај глас, скупи се народ и смете се, јер сваки од њих слушаше где они говоре његовим језиком. И дивљаху се и чуђаху се говорећи један другоме: Нису ли ово све Галилејци што говоре? Па како ми чујемо сваки свој језик у коме смо се родили?« (Дела 2,5-8)


»И показаше им се раздељени језици као огњени; и седе по један на свакога од њих. И напунише се сви Духа Светога и стадоше говорити другим језицима, као што им Дух даваше те говораху.« Свети Дух, у облику огњених језика, починуо је на окупљенима. Ово је био знак дара који је био изливен на ученике, дара који им је омогућио да течно говоре језицима које до тада нису познавали. Појављивање огња означило је ватрену ревност којом ће апостоли радити и силу која ће пратити њихово дело.
»А у Јерусалиму стајаху Јевреји људи побожни из свакога народа који је под небом.« Јевреји су се у току свог расејања разишли по скоро свим крајевима настањеног света, а у свом изгнанству научили су да говоре различитим језицима. Многи од ових Јевреја овом приликом нашли су се у Јерусалиму, и учествовали у верским светковинама које су тада биле прослављање. Сваки познати језик био је заступљен међу окупљенима. Ова језичка разноликост представљала је велику сметњу објављивању Јеванђеља; зато је Бог на чудесан начин надокнадио овај недостатак који су имали апостоли. Свети Дух је за њих учинио оно што сами ни у току целог живота не би успели да учине. Сада су могли да објављују еванђеоске истине, савршено се служећи језиком људи међу којима су радили. Овај чудесни дар био је снажан доказ свету да њихов рад носи печат Неба. Од тога времена језик апостола био је чист, једноставан и тачан, било да су говорили својим или неким страним језиком. (Апостолска црква – Христовим трагом, стр. 26.27) 
**********
15. јул


ЈЕЗИЦИ: ЗА ПРОПОВЕДАЊЕ ЈЕВАНЂЕЉА


»Тако и ви ако неразумљиву реч речете језиком, како ће се разумети што говорите? Јер ћете говорити у ветар. Има на свету ко зна колико различних гласова, али ниједан није без значења. Ако, дакле, не знам силе гласа, бићу нем ономе коме говорим, и онај који мени говори биће мени нем.« (1. Коринћанима 14,9-11)


Проповедници који се баве речју и доктрином треба да буду темељни радници, и треба да износе истину у њеној чистоти, али, ипак, једноставно. Они треба да хране стадо чистом храном, која је потпуно отребљена. Постоје звезде луталице које тврде да их је Бог послао да проповедају Суботу идући из места у место, али они истину мешају с лажима, и пред људе износе мноштво својих неповезаних гледишта. Њих сотона подстиче на рад, да би изазвао недоумице код разумних неверника.
Неки од ових имају много да кажу о духовним даровима, и често су веома полетни. Они се препуштају необузданим осе­ћањима и заносу, и производе нејасне звукове које називају даром језика, а одређена група људи лако се одушевљава таквим несвакидашњим испољавањима. Зао дух влада овим људима, и они су спремни да оборе и прегазе свакога ко би их укорио. Божји Дух није у том послу, и Он не прати такве раднике. Они имају други дух. Ипак, такви проповедници имају успеха код извесног броја људи. Али то ће у великој мери повећати рад оних слугу које Бог шаље, који су оспособљени да Суботу и духовне дарове изнесу у правој светлости пред људе, чији утицај и пример вреди следити.
Истину треба износити тако да буде привлачна и образованим људима. Нас као народ не схватају, већ нас гледају као сиромашне, недовољно паметне, необразоване и заостале. Колико је онда важно за све који поучавају и за све који верују у истину да буду тако прожети њеним посвећујућим утицајем, да би њихов доследан, узвишен живот показао невернима да су у заблуди у односу према нама као народу. Колико је важно да се дело истине одвоји од свега што је слично лажном и фанатичном узбуђењу, да би се истина могла одржати откривајући своју природну чистоту и узвишен карактер. (Testimonies, в. 1, р. 414.415)
**********
16. јул
ПРОПОВЕДАЊЕ ХРИСТА: ВАЖНИЈЕ ОД ЧУДА И ЈЕЗИКА


»Шта ће се, дакле, чинити браћо? Кад се сабирате сваки од вас има псалам, има науку, има језик, има откривење, има казивање; а све да бива на поправљање.« (1. Коринћанима 14,26)


Велико дело треба обавити у нашем свету. Људи треба да се обрате, не даром језика нити чињењем чуда, већ проповедањем Христа, и то распетога. Зашто одлагати напоре да се свет учини бољим? Зашто чекати да се догоди неко чудо, да се обезбеди неки скупоцени уређај? Колико год скромна била ваша област утицаја, колико год скроман био ваш посао, ако радите у складу са Спаситељевим учењима, Он ће се открити кроз вас, и ваш утицај привући ће душе к Њему. Он ће указати част кроткима и понизнима, који озбиљно теже да Њему служе. У све што чинимо, било да радимо у продавници, на фарми, или у канцеларији, ми морамо унети жељу да спасавамо душе.
Морамо сејати поред сваке воде, чувајући своје душе у Божјој љубави, радећи док је још дан, употребљавајући средства која су нам поверена у служби за Господара. Шта год наше руке прихватиле да раде, ми то морамо извршавати с радошћу; какву год жртву да смо позвани да поднесемо, ми треба да је поднесемо с радошћу. Док будемо сејали поред сваке воде, схватићемо истинитост речи: »Који с тврђом сеје, с тврђом ће пожњети!« (2. Коринћанима 9,6)
Ми све дугујемо благодати, великој благодати. Благодат је обезбедила наше откупљење, наше обновљење и наше усвојење, да бисмо постали наследници с Исусом Христом. Нека се ова благодат открије и другима.
Спаситељ узима оне за које види да ће се препустити процесу промене и употребљава их на славу свог имена. Он употребљава материјал који би други оставили и делује у свима који се Њему предају. Он ужива да узме наизглед безнадежан материјал, оне које је сотона завео и преко којих је деловао, и да их учини предметом своје милости. Он се радује избављајући их од патње, као и од гнева који ће се излити на непослушне. Он своју децу чини својим сарадницима у остварењу овог дела; у Његовом успеху, чак и у овом животу, они налазе драгоцену награду. (Review and Herald, 5. јануар 1905) 
**********
17. јул


У ПОТРАЗИ ЗА БОЉИМ ПУТЕМ


»Старајте се пак за веће дарове; па ћу вам још бољи пут показати.« (1. Коринћанима 12,31)


Појединци се налазе у опасности да се препусте зависти, и боје се да неко не стекне предност над њима. Они су склони да не препознају да су дарови њихових сарадника исто тако неопходни за успех дела као што су и њихови. Међутим, права љубав према Богу носи са собом истинско поверење пуно поштовања. Онај који воли Бога волеће и свог брата.
Не сме бити наређивања, превласти или наметања врховног ауторитета. Божја љубав, попут исцељујуће животодавне струје, мора да тече кроз живот. Дух, речи и дела сваког радника треба да покажу како он замишља да представља Христа. Сила коју он прима од Великог Учитеља јесте сила у којој треба да обучава друге, а не сила да наређује или господари. Он мора доћи Христу као онај који жели да зна како да поучава и помаже другима.
Стрпљиво, радосно задовољство један је од »већих дарова«. Један од њих је и храброст у којој се остаје на стази дужности, чак и када да нас та стаза одваја од пријатеља. Храброст осведочења никада не сме прећи у тврдоглавост, која наводи човека да остане привржен сопственим идејама. Нека се сви моле и страже.
Дар говора је предиван дар, дар који може бити велика сила за добро или зло.
Интелектуална способност, истанчан укус, вештина, учтивост, истинска узвишеност – све су то дарови које Бог употребљава у свом делу. Али они се прво морају ставити под Његову власт. Господња присутност треба да буде сила која надгледа. Онај чије се срце стопи са Христовим срцем, у жељама и поступцима покорен је Христовој вољи.
Ми морамо усрдно чезнути за узвишенијим даровима, али то не значи да треба да тежимо да будемо први. Морамо усрдно настојати да примимо силу у којој ћемо следити Христов пример, да бисмо могли да будемо весници Његовог Јеванђеља. То је истинска вера. Искушења долазе; сумња и зле претпоставке нам отежавају да сачувамо дух узвишенијег живота; али Господ жели да ходамо право и напред у Његовој благословеној, светој светлости. (Pacific Union Recorder, 26. јули 1906)
**********
18. јул


БОГ МОЖЕ ДА УПОТРЕБИ И ОБИЧНЕ ВЕШТИНЕ


»Тада рече Мојсије синовима Израиљевим: Видите, Господ позва по имену Веселеила сина Урије сина Орова од племена Јудиног, и напуни га духа Божјега, мудрости, разума и знања и вештине за сваки посао.« (2. Мојсијева 35,30.31)


Вештина исказана у обичним пословима је дар од Бога. Он даје и дар, и мудрост за његову правилну употребу. Кад је зажелео да се направи светилиште, Он је рекао: »Гле, позвах по имену Веселеила сина Урије сина Орова од племена Јудиног. И напуних га Духа Светог, мудрости и разума и знања и сваке вештине.« (2 Мојсијева 31,2.3) Преко пророка Исаије, Господ је рекао: »Слушајте, и чујте глас Мој, пазите и чујте беседу Моју. Оре ли орач сваки дан да посеје? Или бразди и повлачи њиву своју? Кад поравни одозго, не сеје ли грахор и ким? И не меће ли пшеницу на најбоље место, и јечам на згодно место, и крупник на његово место? И Бог његов га учи и упућује како ће радити. Јер се грахор не врше браном, нити се точак колски обрће по киму, него се цепом млати грахор и ким прутом. Пшеница се врше, али неће једнако вршити нити ће је сатрти точком колским ни зупцима раздробити. И то долази од Господа над војскама, који је диван у савету, велик у мудрости.« (Исаија 28,23-29)
Бог раздељује своје дарове по својој вољи. Он даје један дар једноме, а други дар другоме, али све за добробит целог дела. Бог је одредио да неки служе у једном огранку дела, а други у другом, сви радећи вођени једним истим Духом. Разумевање овог плана биће чувар против супарништва, поноса, зависти или презира према другима. Оно ће ојачати јединство и међусобну љубав. (Counsels to Parents and Teachers, p. 314.315)
**********
19. јул


СВИ ЉУДИ СУ НАДАРЕНИ ДА СЛУЖЕ


»Али Господ рече Самуилу: Не гледај на лице његово ни на висину раста његова, јер сам га одбацио; јер не гледам на шта човек гледа: Човек гледа шта је на очима, а Господ гледа на срце.« (1. Самуилова 16,7)


Бог не прима људе због њихових способности, већ зато што траже Његово лице, желе Његову помоћ. Бог не гледа као што човек гледа. Он не просуђује према спољашности. Он истражује срце и суди праведно: »Али на кога ћу погледати«, пита Он, »на невољнога и на онога ко је скрушеног духа и ко дрхће од Моје речи.« (Исаија 66,2)
Он прихвата и приближава се својим понизним, кротким следбеницима; јер у њима види најдрагоценији материјал, који ће издржати испит буре и олује, врелине и притиска.
У раду за Господара, наш циљ треба да буде прослављање Његовог имена кроз обраћење грешника. Бог не прихвата оне који раде да би зарадили аплауз.
Господ употребљава многе дарове у делу спасавања грешни­ка. Обични људи биће у будућности подстакнути Божјим Духом да напусте своја уобичајена радна места и крену напред да објаве последњу поруку милости. Њих треба ојачати и охраб­рити, и што пре обучити за рад, да би њихови напори били кру­нисани успехом. Они сарађују с невидљивим, небеским бићима, јер су спремни да потроше и буду потрошени у служби свом Господару. Они су сарадници Божји и њихова браћа треба да им пожеле сваки успех, молећи се за њих, док полазе у испуњење великог налога. Нико нема право да спречи такве раднике. Према њима треба да се односимо са највећим поштовањем. Ниједна подругљива реч не сме да буде изговорена о њима, док сеју семе Јеванђеља у тешким крајевима на овој планети. (Review and Herald, 4. јули 1907)
**********
20. јул


НЕ ПОСТОЈЕ ВЕЋИ И МАЊИ ДАРОВИ


»Као што човек одлазећи остави кућу своју, и да слугама својим власт, и свакоме свој посао, и вратару заповеди да стражи.« (Марко 13,34)


Исус посредује у небеском Светилишту, али Он је, такође, уз своје раднике; јер каже: »Ја сам с вама у све дане до свршетка века.« (Матеј 28,20) Он је духовни Управитељ у својој Цркви на Земљи и Он чезне да види вернике испуњене одлучношћу да складно раде за напредак Његовог царства. Он је подигао велики број радника који примају своја овлашћења од Њега, Великог Учитеља. Он је одабрао за своје дело људе различите обдарености и различитих способности. Неки од њих можда нису људи које бисте ви одабрали; али проћи ћете кроз искуство које ће вам помоћи да увидите како Бог уздиже људе које бисте ви сматрали за мање вредне од вас самих.
Када суд седне и књиге се отворе, многи ће бити изненађени Божијом проценом карактера. Они ће схватити да Бог не гледа као што човек гледа, да Он не суди као што људи суде. Он гледа на срце. Он познаје побуде које претходе делу и Он препознаје и похваљује сваки напор који је уложен за Њега. Господ употребљава различите дарове у свом делу. Нека ниједан радник не мисли да су његови дарови важнији од дарова неког другог радника. Нека Бог буде Судија. Он проверава и запошљава своје раднике, и Он правилно процењује њихове способности. Он је Цркви поверио различите дарове да би задовољио различите потребе бројних људи с којима Његови радници имају сусрете.
Господ је дао сваком човеку задатак, и сваки човек треба да изврши дело које му је Господ поверио. Сви немају исте дарове или исте способности. Сви треба свакодневно да осете силу обраћења која потиче од Светога Духа, да би могли донети много рода Господу. Није онај који проповеда Јеванђеље извор силе која чини да његови напори буду успешни. То је дело невидљивог Делатника који стоји иза проповедника и доноси осведочење и обраћење душама. (Bible Training School, 1. новембар 1909)
**********
21. јул


ВИШЕ ДАРОВА – ВИШЕ ОДГОВОРНОСТИ


»Јер као што човек полазећи, дозва слуге своје и предаде им благо своје. И једноме, дакле, даде пет таланата, а другоме два, а трећем један, свакоме према његовој моћи; и отиде одмах.« (Матеј 25,14.15)


Сваком човеку поверен је одређени посао. Један можда неће моћи да обави посао за који је неко други обучен и школован. Међутим, посао сваког човека мора да почне у срцу, а не да се заустави на теоретском познавању истине. Рад онога који предаје свој живот Богу и који сарађује са божанским силама, прика­заће способног, мудрог радника, који уме да се прилагоди у свакој прилици. Корен мора бити свет, јер иначе неће донети свети плод. Сви морају постати Божји сарадници. Сопствено »ја« не сме се истицати. Господ је поверио дарове и способности сваком човеку, а они којима је поклоњено највише предности и прилика да чују глас Духа имају највећу одговорност пред Богом.
Они који имају само један таленат, такође, имају свој посао који треба да обаве. Тргујући, не великим новчаницама, већ мањим, они морају марљиво да користе своје способности, одлучни да не падну и да се не обесхрабре. Они треба да се моле у вери и ослањају на Светог Духа, да Он делује на срца оних који не верују. Ако се буду ослањали на своје личне способности, они ће пасти. Они који верно тргују само једним талентом који су примили, чуће благодатну похвалу исто као и они којима су били поверени многи таленти и које су мудро употребили: »Добро, слуго добри и верни, у малом био си ми веран, над многим ћу те поставити; уђи у радост господара свога.« (Матеј 25,21)
Бог вреднује дух понизности у коме се извршава дело. Онај који има само један таленат има своју област утицаја, тако да је и његов посао важан. У усавршавању личног карактера, у учењу у Христовој школи, он врши утицај који помаже усавршавању карактера оних који имају веће одговорности, а који су у опа­сности да узрасту у сопственим очима и занемаре неке важне мале ствари, према којима се тај верни човек који је добио само један таленат, односио с великом бригом. (Notebook Leaflets, b. 1, p. 129.130)
**********
22. јул


ДАРОВИТИ МЛАДИ КАО ЖИВИ КАНАЛИ


»Нико да не постане немарљив за твоју младост; него буди углед вернима у речи, у живљењу, у љубави, у духу, у вери, у чистоти. Докле дођем пази на читање, на утешавање и учење. Не пусти у немар дар у себи, који ти је дат по пророштву, метнувши старешине руке на тебе.« (1. Тимотију 4,12-14)


Свако од младих треба да зна да је вредан Богу, јер му је поверен највећи дар који се може даровати. Његова је предност да буде живи канал кроз који Бог може да излива богатство своје милости, неистраживо Христово богатство.
Наши греси могу да се уздижу пред нама попут планина, али ако понизимо своја срца у признању, имајући поверења у заслуге распетог и васкрслог Спаситеља, биће нам опроштено и бићемо очишћени од све неправде. Дубина Спаситељеве љубави открива се у нашем спасењу. Ако смо вољни да прихватимо то спасење, ово ће постати наше сведочанство: »У коме имамо избављење крвљу Његовом.« (Ефесцима 1,7) Закон Духа живота у Христу Исусу ослободио нас је од закона греха и смрти. Ми смо више него победници кроз Онога који нас је волео и предао Себе за нас.
Управо овде, на овом свету, морамо да користимо своје таленте. Треба да водимо душе да их прихвати »Јагње Божје које узе на се грехе света«. (Јован 1,29) Наш је задатак, а требало би да нам буде и задовољство, да у свом животу прикажемо неистражива Христова богатства. Ми можемо свакодневно да напредујемо стазом светости, а опет да наилазимо на још веће врхове које треба да освојимо; свако напрезање духовних мишића, свако оптерећење срца и ума, изнеће на светлост обилату залиху благодати која нам је неопходна да бисмо напредовали. Што више будемо размишљали о вечним предметима, то ћемо више откривати заслуге Спаситељеве жртве, заштиту Његове правде, пунину Његове мудрости и Његову моћ да нас без мане, недостатка или ичега сличног изведе пред Оца. (Youth’s Instructor; 30. новембар 1899)
**********
23. јул


ОБДАРЕНЕ ЖЕНЕ БЛАГОСЛОВ ЧОВЕЧАНСТВУ


»И из града онога многи од Самарјана вероваше Га за беседу жене која сведочаше: Каза ми све што сам учинила. Кад дођоше, дакле, Самарјани к Њему, мољаху Га да би остао код њих; и онда оста два дана. И много их више верова за Његову беседу. А жени говораху: Сад не верујемо више за твоју беседу, јер сами чусмо и познасмо да је Овај заиста Спас свету, Христос.« (Јован 4,39-42)


Жене могу да обаве добар посао за Бога, ако прво науче драгоцену, најважнију поуку о кротости у Христовој школи. Оне ће бити способне да допринесу добробити човечанства – да покажу људима да је Исус све што нам је потребно и да нам је Он потпуно довољан. Кад сваки верник Цркве схвати своју личну одговорност, кад понизно прихвати рад који се налази пред њим, дело ће успешно напредовати. Бог је сваком човеку дао посао у складу са његовим способностима.
Радити за Господара у ово време није нимало лак задатак. Колико би се брига радници могли ослободити, кад би се стално ослањали на Бога и предано размишљали о упутствима која је Бог дао. Он каже: »А имамо различите дарове по благодати, која нам је дана: Ако је пророштво, нека буде по мери вере; ако ли службу, нека служи; ако је учитељ, нека учи; ако је тешитељ, нека теши; који даје нека даје просто; који управља нека се брине; који чини милост нека чини с добром вољом.« (Римљанима 12,6-8)
Ово је предмет који захтева брижљиво, одлучно проучавање. Многе грешке настају зато што људи не слушају ово упутство. Многи којима је поверен рад у неком скромном огранку дела Господњег убрзо постају незадовољни, и помишљају да треба да буду учитељи и вође. Они желе да напусте своју скромну службу, која је исто тако важна као и оне које доносе већу одговорност. Они који посећују друге убрзо закључују да било ко може да обавља тај посао, да било ко може да говори речи саосећања и охрабрења и да понизно и ненаметљиво уводи људе у правилно разумевање Светога писма. Међутим, то је рад који захтева много благодати, много стрпљења и стални прилив мудрости. (Manuscript Releases, b. 11, p. 278.279)
**********
24. јул


МАЈКЕ ИМАЈУ ДАР ЗА ОДГАЈАЊЕ ДЕЦЕ


»Опомињући се нелицемерне у теби вере која се усели најпре у бабу твоју Лоиду и у матер твоју Евникију, а уверен сам да је и у теби.« (2. Тимотију 1,5)


Бог је мајкама дао задатак да у љубави и страху Господњем одгајају своју децу. Пред дечије пријемчиве умове увек треба износити љубав и страхопоштовање према Богу. Када их исправљамо, треба их поучити да осећају како их то Бог укорава, да Он не воли лаж, неискреност и грех. Тако се умови малишана могу повезати с Богом, да ће све што буду чинили и говорили бити Њему на славу; у каснијим годинама они неће бити попут трске на ветру, стално се ломећи између страсти и дужности.
Ако се у раним годинама умови деце испуне пријатним сликама истине, чистоте и доброте, они ће развити склоност ка свему што је чисто и узвишено, а њихова машта се неће тако лако искварити или укаљати. Међутим, ако родитељи крену сасвим супротним смером, ако свој ум стално задржавају на безвредним призорима; ако разговорају само о рђавим цртама карактера; ако стекну навику да непрестано критикују туђе поступке, малишани ће из родитељских речи и презривих израза научити те лекције, и следиће њихов погубан пример. Усвојено зло ће их, попут губе, пратити целога живота.
Семе које је у детињству посејала брижљива, богобојазна мајка постаће дрво правде, које ће цветати и рађати плод; поруке које је речима и примером давао богобојазни отац донеће, као и у Јосифовом случају, обилну жетву.
Хоће ли родитељи преиспитати своје дело васпитавања и обучавања своје деце, и запитати се да ли су у потпуности обавили своју дужност, у нади и вери да ће ова деца бити круна радости у дану Господа Исуса? Да ли су они тако радили за добробит своје деце, да Исус може да их погледа с Неба и даром Свога Духа да посвети њихове напоре? Родитељи, на вама је да припремите своју децу тако да буду што кориснија у овом животу, и да напослетку с њима поделите славу света који ће доћи. (Good Health, 1. јануар 1880)
**********
25. јул


УЧЕНИЦИ КАО ОБДАРЕНИ СВЕДОЦИ


»Постарај се да се покажеш поштен пред Богом, као радин који се нема шта стидети, и право управља Речју истине.« (2. Тимотију 2,15)


Нека учитељи и ученици пазе на прилике у којима својим разговорима могу да сведоче за Христа. Таква сведочанства биће много успешнија од многих проповеди...
Студенти, учините свој школски живот што савршенијим. Само ћете једном проћи тим путем, а дуж њега пружају вам се драгоцене прилике. Ви не треба само да учите него да у пракси спроводите Христове поуке. Док стичете своје образовање, имате прилику да говорите о узвишеним истинама из Божје речи. Искористите сваку такву прилику. Бог ће благословити сваки минут који тако утрошите. Задржите своју једноставност и своју љубав према душама, и Господ ће вас водити сигурним стазама. Богато искуство које ћете стећи биће вам корисније од злата, сребра или драгог камења.
Ви не знате на који ћете положај бити позвани у будућности. Бог вас може употребити као Данила, да владарима у свету однесете знање о истини. На вама је да кажете хоћете ли да стекнете вештину и знање за обављање тог посла. Бог вам може дати умешност у свему што учите. Он вам може помоћи да савладате грану науке коју сте одабрали. Нека ваше основно занимање буде да стичете исправна, племенита, узвишена начела. Бог жели да сведочите о Њему. Он не жели да се укопате у месту; Он жели да трчите на путу Његових заповести.
Христос жели да употреби сваког студента као свог слугу. Ви треба да сарађујете с Оним који је свој живот дао за вас. Какви би се богати благослови излили на наше школе, кад би учитељи и ученици посветили своје срце, ум, душу и снагу, да служе Богу као Његови помоћници! Његови помоћници – то је оно што можете бити уколико сте вољни да се предате Њему. Он ће вас безбедно водити и оспособиће вас да прокрчите чисту стазу за себе и друге. Он ће вам дати знање и мудрост, и оспособити вас за потпунију службу. (Counsels to Parents and Teachers, p. 554.555)
**********
26. јул


КОЛПОРТЕРИ ОБДАРЕНИ ДА СВЕДОЧЕ


»Служећи Господу са сваком понизности и многим сузама и напастима које ми се догодише од Јевреја који ми рађаху о глави; како ништа корисно не изоставих да вам не кажем и да вас научим пред народом и по кућама.« (Дела 20,19.20)


На основу светла које ми је Бог дао, велика одговорност почива на колпортерима. Они на свој рад треба да пођу оспособљени да објашњавају Свето писмо, јер не смеју да кажу нити учине нешто што би им везало руке. Ако се буду поуздали у Господа, док путују из места у место, Божји анђели ће их окружавати, и даваће им речи које ће донети светлост, наду и храброст многим људима. Да није колпортерског рада, многи никада не би чули истину.
Од свих дарова које је Бог поверио човеку ниједан није племенитији нити благословенији од дара говора, ако је посвећен Светим Духом. Управо својим језиком сведочимо и уверавамо; њиме исказујемо своје молитве и хвале Богу, и њиме износимо велике мисли о Спаситељевој љубави. Овим радом колпортер сеје семе истине, чинећи да светлост из Божије речи обасја многе умове.
Искрено се надам да ниједан човек неће подлећи утиску да проповеднику Јеванђеља не приличи да се бави колпортира­њем. Чујте Павлово сведочанство: »И кад дођоше к њему, рече им: Ви знате од првога дана кад дођох у Азију како с вама једнако бих, служећи Господу са сваком понизности и многим сузама и напастима које ми се догодише од Јевреја који ми рађаху о глави; како ништа корисно не изоставих да вам не кажем и да вас научим пред народом и по кућама, сведочећи и Јеврејима и Грцима покајање пред Богом и веру у Господа нашега Исуса Христа.« (Дела 20,18-21) Речити Павле, коме се Бог на задивљујући начин показао, ишао је од куће до куће у понизности ума, уз многе сузе и искушења. (Home Missionary, 1. новембар 1896)
**********
27. јул


ПРОПОВЕДНИЦИ И УЧИТЕЉИ НЕКА ТЕЖЕ ЈЕДИНСТВУ


»И Он је дао једне апостоле, а једне пророке, а једне јеванђелисте, а једне пастире и учитеље, да се свети приправе за дело службе, на сазидање тела Христова, докле достигнемо сви у јединство вере и познање Сина Божјега, у човека савршена, у меру раста висине Христове.« (Ефесцима 4,11-13)


Господ је онима који треба да буду Његови људски сарадници дао дарове у новцу, способност и утицај, у складу са њиховом способношћу да мудро искористе те дарове у Његовој служби. Он је сваком човеку дао његов посао. »Он је дао једне апостоле, а једне пророке, једне јеванђелисте, а једне пастире и учитеље.«
Зашто су наименовани сви ови различити радници? »Да се свети приправе за дело службе, на сазидање тела Христова, докле достигнемо сви у јединство вере и познање Сина Божјега, у човека савршена, у меру раста висине Христове, да не будемо више мала деца, коју љуља и заноси сваки ветар науке, у лажи човечијој, путем преваре, него владајући се по истини у љубави да у свему узрастемо у ономе који је глава, Христос.« (Ефесцима 4,12-15)
Из ових стихова можемо видети да је Господ наименовао своје раднике, и да дело које им је поверио има одређени циљ. Пророци, апостоли, јеванђелисти, проповедници, учитељи, сви они треба да раде на усавршавању светих, за дело службе, за изградњу Христовог тела. Зар овај циљ не заслужује брижљиву пажњу? Зар не можемо да увидимо да су занемарене неке од посебних потреба за Цркву, и да зато свети нису достигли савршенство које је Бог желео да достигну? Да је извршено дело службе, Црква би се изградила и обучила за велико дело које зависи од ње. Истина би била изнесена на такав начин да би Господњи Дух покренуо срца, грешници би били осведочени и обраћени, и заузели би своја места као Христови следбеници. (Review and Herald, 7. март 1893)
**********
28. јул


СВИ СУ ОДГОВОРНИ


»И приступивши онај што је примио пет таланата, донесе још пет таланата говорећи: Господару, предао си ми пет таланата; ево још пет таланата ја сам добио с њима. А господар његов рече му: Добро, слуго добри и верни, у малом био си ми веран, над многим ћу те поставити; уђи у радост господара својега.« (Матеј 25,20.21)


Прича о талантима треба да буде предмет најпажљивијег проучавања и молитве; јер се односи на сваког појединог човека, жену и дете који имају дар разума. Ваша обавеза и одговорност сразмерни су са талентима које вам је Бог поверио. Не постоји ниједан Христов следбеник који нема неки дар, и Богу ће положити рачун о томе како га је употребљавао.
Многи се изговарају зато што у Христовој служби не корис­те своје дарове, што други имају веће дарове и предности. Преовладава мишљење да само они који су посебно талентовани треба да посвете своје способности Божјој служби. Данас се подразумева да су таленти дати само једној одређеној и посебно издвојеној групи, и да не припадају осталим људима, који зато нису ни позвани да учествују у раду или награди. Али то није тако представљено у овој причи. Кад је господар куће позвао своје слуге, свакоме је дао његов посао.
Цела Божја породица одговорна је за коришћење добара која им је Господ даровао. Сваки појединац, од најнижег и најнезнатнијег, па до највећег и најузвишенијег, представља моралну силу, коме су поверене способности за које је одговоран пред Богом. У већој или мањој мери, Господ је све њих задужио талантима. Духовна, ментална и физичка способност, утицај, положај, иметак, осећања, саосећање – све су то драгоцени таланти који се морају употребити у Господаревом делу, за спасење људи за које је Хри­стос умро. Како је мало оних који цене ове благослове! Колико је мало оних који настоје да побољшају своје таленте и постану кориснији у овом свету! Господар је сваком човеку дао одређени задатак. Он је сваког човека обдарио у складу са његовим могућностима, и његов је посао сразмеран његовим способностима. Бог захтева да свако буде радник у Његовом винограду. Ви треба да се укључите у рад који вам је поверен, и да га верно обавите. (Review and Herald, 1. мај 1888)
**********
29. јул


У МОЛИТВИ ЗА ДАРОВЕ


»Ако ли коме од вас недостаје премудрости, нека иште у Бога који даје свакоме без разлике и не кори никога, и даће му се.« (Јаков 1,5)


Они који траже зато што желе да то пренесу другима, неће се разочарати. Бог ће наградити оне који у живој вери долазе к Њему. Он нас уверава да помисао на Његово величанство и суверени ауторитет не треба да нас држи у страху. Он ће поступити милостивије него што ми то и претпостављамо, ако дођемо пред престо Његове милости. Он спомиње свој суверенитет као разлог Свог великог и милостивог обиља којим удовољава захтевима који се пред Њега износе. Изјављујући да ће чути наше молитве, Он се тиме и заветује да ће их чути. Сажаљиво се спуштајући до нас, Он је употребио слику усађене родитељске љубави само као бледи пример безграничне добронамерности Онога коме припадамо по стварању и откупљењу. Он каже: »Кад дакле ви, зли будући, умете добре даре давати деци својој, колико ће више Отац небески дати Духа Светога онима који ишту у Њега?« (Лука 11,13) Они који немају, чија је душа гладна, никада се узалудно не моле Богу...
С обзиром на све ово, реците ми чије би лице требало да буде више обасјано радошћу, ако не оних који живе вером у Сина Божјег? У Њему напаћени и гладни налазе испуњење својих потреба. Али не заборавимо да они које је Бог благословио добрима овог живота морају бити Његова десна рука и бринути се о потребама Његове сиромашније деце. Они морају бити Његови сарадници. Он им је поверио да управљају Његовим добрима, и они морају употребљавати свој иметак за напредак Његовог дела, да би се Његово име могло прославити.
Господ жели да Црква буде канал преко кога ће Он делити своје богатство. Кад би Његов народ држао канал отвореним, примајући духовне и телесне дарове Његове милости, и преносећи их онима којима су потребни, не би постојао ниједан занемарени болесник, ниједно сироче које гладује. Срца удовица и сирочади певала би од радости.
Бог је дао човеку своје најбогатије дарове. Учинио је то да би човек могао даље да дели Његово богатство. (Bible Echo, 12. август 1901)
**********
30. јул


ОБЕЋАНО ВОЂСТВО ЗА ПРЕПОЗНАВАЊЕ ЛИЧНОГ ДАРА


»А ово све чини један и тај исти Дух раздељујући по својој власти свакоме како хоће.« (1. Коринћанима 12,11)


Нас мора да води и надгледа исти Дух, али да би се то остварило није неопходно да сви имамо исте дарове. »Дарови су различити, али је Дух један. И различите су службе, али је један Господ. И различите су силе, али је један Бог који чини све у свему.« (1. Коринћанима 12,4-6), да би све ове разноврсне акције довео у савршени склад. »Али Бог постави све уде, у телу, како је кога хтео.« (18. стих) Он је сваком човеку дао његову дужност и поверио му одређени посао. Ако имате било какво питање о томе шта је ваша дужност, молите Бога за вођство, и добићете свој задатак. Бог нам је изричито рекао да је сваком човеку доделио одређену дужност.
»Јер једноме се даје Духом реч премудрости, а другоме реч разума по истоме Духу, а другоме вера, тим истим Духом, а другоме дар исцељивања, по томе истом Духу, а другоме да чини чудеса, а другоме пророштво, а другоме да разликује духове, а другоме различити језици, а другоме да казује језике. А ово све чини један и тај исти Дух раздељујући по својој власти свакоме како хоће.« (1. Коринћанима 12,8-11)
»А свакоме се од нас даде благодат по мери дара Христова. Зато говори: Изишавши на висину запленио си плен, и даде да­ре људима. А што изиђе, шта је, осим да и сиђе у најдоња места земље? Који сиђе то је Онај који и изиђе више свију небеса да испуни све. И Он је дао једне апостоле, а једне пророке, а једне јеванђелисте, а једне пастире и учитеље, да се свети приправе за дело службе, на сазидање тела Христова, докле достигнемо сви у јединство вере и познање Сина Божјега, у човека савршена, у меру раста висине Христове.« (Ефесцима 4,7-13) 
Овде су верници Божије Цркве приказани како обављају различите улоге, сви под надзором великог Врховног Градитеља, који тачно зна шта свако у Његовој служби треба да ради да се задовоље потребе које се појављују. (Bible Training School, 1. април 1903)
**********
31. јул


ПОТРЕБА ЗА ДУХОВНИМ ДАРОВИМА


»И захваљујем Христу Исусу Господу нашему који ми даје моћ, што ме за верна прими и постави ме у службу, који сам пре био хулник и гонитељ и силеџија; али бих помилован, јер не знајући учиних у неверству. Али се још већма умножи благодат Господа нашега Исуса Христа с вером и љубави у Христу Исусу.« (1. Тимотију 1,12-14)


Они који желе да буду успешни у задобијању душа за Христа морају са собом носити божански утицај Светога Духа. Али колико се мало зна о деловању Божјег Духа! Колико је мало речено о значају примања Светог Духа, а ипак под деловањем Светог Духа људи прилазе Христу, и само кроз Његову силу душа може бити очишћена. Спаситељ је рекао: »И кад Он дође, покараће свет за грех, и за правду, и за суд.« (Јован 16,8)
Христос је обећао дар Светог Духа својој Цркви, али то обећање веома се мало цени. Мало се осећа сила Духа у Цркви; мало се говори људима о Његовој сили. Спаситељ је рекао: »Него ћете примити силу, кад сиђе Дух Свети на вас; и бићете Ми сведоци у Јерусалиму и по свој Јудеји и Самарији, и тја до краја Земље.« (Дела 1,8) Ако примимо тај дар, сви други дарови биће нам на располагању; овај дар треба да имамо у складу са обиљем богатства Христове благодати, а Он је спреман да обдари сваку душу према њеној способности да прими. Зато, немојмо се задовољити мрвицама овог благослова, само онолико колико нам је довољно да се пренемо из самртне обамрлости, већ марљиво тежимо за обиљем Божје благодати.
Нека Бог да, да се Његова сила која мења осети у овом великом скупу. О, кад би Божја сила починула на овим људима! Нама је потребна свакодневна побожност. Морамо свакодневно претраживати Свето писмо, и усрдно се молити да Бог силом Светог Духа Бог свакога од нас припреми за рад у Његовом винограду. Нико није спреман да обучава и јача Цркву, ако није примио дар Светога Духа. (Review and Herald, 29. март 1892)
**********