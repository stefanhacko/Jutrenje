*********
1. март


СВЕТИ МИОМИРИС


»Ви Мене не изабрасте, него Ја вас изабрах, и поставих вас да ви идете и род родите, и да ваш род остане, да што год заиштете у Оца у име Моје да вам да.« (Јован 15,16)


Да бисмо донели много плодова, морамо највише што је могуће искористити предности и прилике које имамо, постајући све духовнији. Морамо се ослободити све уобичајености, свег поноса, све световности, и свакодневно примати небеску помоћ. Ако духовно растете, тада морате употребити сва средства која Јеванђеље даје да њима располажете, и бити спремни да напредујете у побожности под утицајем Светога Духа; јер се семе развија од травке до пуне стабљике деловањем невидљиве и натприродне силе.
Обећање којим је Исус тешио своје ученике, непосредно пре хапшења и распећа, било је обећање о Духу Светом; у тој истини о божанском утицају и сили њима је откривено непроцењиво благо; јер ће тај благослов донети са собом и друге благослове. Свети Дух испуњава човека који понизно почива у Христу као Зачетнику и Довршиоцу његове вере; такав верник донеће плод за живот вечни. Његов утицај биће испуњен миомирисом, а Ису­сово име биће музика у његовом уху и мелодија у његовом срцу.
Хршићанин ће бити животворни мирис у постојању других, иако можда неће умети да објасни тајну свог искуства. Међутим, он зна да кад су га окружавали облаци и мрак, и кад је завапио ка Господу, тама је била распршена, а мир и радост опет су испунили храм душе. Он зна шта то значи када се срцу открије спасоносна Божја љубав, и доживи мир који превазилази сваки разум; зна колико је добро кад из душе извиру хвала, захвалност и дивљење Ономе који нас је љубио и у властитој крви опрао од наших грехова. Он има мир у Исусу Христу и радост у Светом Духу. Он је једно са Христом, његова душа испуњена је покорношћу Његовој вољи, а Небо је у његовом срцу, док га грле руке безграничне љубави. Такви хришћани донеће много плода на славу Богу. Они ће правилно тумачити Божији карактер и одражавати Његове особине у свету. (Signs of the Times, 3. април 1893)
*********
2. март


ПОКАЈАЊЕ – ПРВИ ПЛОД


»Смилуј се на ме, Боже, по милости својој, и по великој доброти својој очисти безакоње моје. Опери ме добро од безакоња мог, и од греха мог очисти ме.« (Псалам 51,1.2)


Покајање је један од првих родова спасоносне благодати. Наш велики Учитељ у својим поукама залуталом, палом човеку објављује животодавну силу своје благодати, говорећи да том благодаћу људи и жене могу да живе новим животом светости и непорочности. Онај који живи таквим животом примењује начела небеског царства. Поучен од Бога, он и друге води правим путем. Он никада неће завести хроме на несигуран пут. Деловање Светог Духа у његовом животу показује да је постао учесник у божанској природи. Свака душа на коју делује Христов Дух добија тако обилну меру богате Христове благодати да, гледајући њена добра дела, неверник мора да призна да њоме управља и да је одржава божанска сила, па и сам бива покренут да слави Бога. (Божја задивљујућа благодат, стр. 138)
Постоје они који, не обраћајући пажњу на све Христове милостиве позиве, настављају да откривају безбожност у свом животу. Таквима Бог упућује речи: »Луди, докле ћете љубити лудост?... Обратите се на карање Моје; ево, изасућу вам дух свој, казаћу вам речи своје. « (Приче 1,22.23) (Signs of the Times, 28. јун 1905)
Покајање због греха први је плод деловања Светога Духа у животу. То је једини процес којим безгранична чистота одражава Христов лик у Његовим откупљенима. У Христу почива сва пунина. Наука која није у складу са Њим нема никакву вредност. Он нас поучава да све сматрамо мање вредним од величанственог познања Исуса Христа, нашега Господа. То познање је највиша наука коју један човек може схватити. (The SDA Bible Commentary, Ellen G. White Comments, в. 6, р. 1068)
*********
3. март


ЉУБАВ


»Видите какву нам је љубав дао Отац, да се деца Божја назовемо, и будемо; зато свет не познаје нас, јер Њега не позна.« (1. Јованова 3,1)


Исус каже: »Видите какву нам је љубав дао Отац, да се деца Божија назовемо.« Ниједан језик не може изразити ту љубав; ми можемо тек донекле описати ову љубав која превазилази разум. Потребан би био језик Безграничног да бисмо изразили љубав која нам је омогућила да се назовемо Божјом децом. Постајући хришћанин, човек не ступа наниже. Нема срамоте у повезаности са живим Богом.
Исус је понео понижење, срамоту и осуду, који су по правди припадали грешнику. Он је био небеско Величанство, Он је био Цар славе, био је једнак Оцу; а ипак је своје Божанство огрнуо људском природом, да би људско могло доћи у додир са људским, и да би божанско могло досегнути божанско. Да је дошао као анђео, не би могао бити судеоник у нашим патњама, не би могао бити искушан у свему као што смо ми, не би могао саосећати са нашом тугом; али Он је дошао заогрнут људском природом, да би као наша замена и сигурност могао да, у нашу корист, надвлада кнеза таме, и својим заслугама учини нас победницима.
Под сенком крста на Голготи, надахнуће Његове љубави испуњава наша срца. Кад погледам у Њега кога су моји греси проболи, надахнутост са Неба спушта се на мене; та надахнутост може доћи на свакога од вас деловањем Светога Духа. Ако не примите Светога Духа, не можете имати Божју љубав у души; само живом повезаношћу са Христом испуњавамо се љубављу, ревношћу и озбиљношћу.
Ми нисмо попут мермерног камена који може да рефлектује сунчеву светлост, али није испуњен животом. Ми смо способни да одговоримо на јасне зраке Сунца правде; јер кад Христос осветљава нашу душу, Он даје светлост и живот. Ми пијемо од Христове љубави као што лоза вуче свој животодавни сок из корена. Ако смо накалемљени на Христа, ако смо се влакно по влакно сјединили са живом Лозом, ми ћемо доказати те чињенице доносећи плод у богатим гроздовима. (Review and Herald, 27. септембар 1892)
*********
4. март


РАДОСТ


»Хвалим Те, Господе, из свега срца својега, казујем сва чудеса Твоја. Радујем се и веселим се о Теби, певам имену Твојему, Вишњи!« (Псалам 9,1.2)


Морамо имати више вере. Почнимо да верујемо у спасење. Дођимо Богу у вери, потпуно уверени да ће Он, кад се предамо у потпуности Њему, у нама створити христолики карактер. Ми морамо говорити о томе, увек изнова, свима. Тада, пошто смо једно са Христом, ми можемо да Њега откријемо свету. Тада ће нестати сва наша грчевита, насумице почињена дела.
Прославимо Бога показујући чврсту веру и непоколебљиво поверење. Сетимо се да Га не можемо прославити изражавањем несрећног, забринутог духа. Господ се брине за своје цвеће. Он му даје лепоту и мирис. Неће ли Он и нама дати још више миомириса радосног изгледа? Неће ли обновити у нама божанско обличје? Имајмо зато веру у Њега. Поставимо себе сада, управо сада, тамо где нам Он може дати свог Светог Духа. Тада ћемо моћи да пружимо свету откривење онога што права вера чини за људе и жене. Спаситељева радост која испуњава наша срца даје нам мир и поверење који нам помажу да кажемо: »Али знам да је жив мој Искупитељ.« (О Јову 19,25)
У својој Речи Господ је рекао да је Његов народ радостан народ. Истинска вера пружа руку и хвата се за Онога који стоји иза обећања: »Обилан мир имаће синови твоји.« (Исаија 54,13) »Јер овако вели Господ: Гле, Ја ћу као реку довести к њему мир.« (Исаија 66,12) »Ја ћу створити Јерусалим да буде весеље и народ његов да буде радост.« (Исаија 65,18) У Богу можемо да се радујемо »неисказаном и прослављеном радошћу«. (1. Петрова 1,8) »Благословиће се у Њему, сви ће Га народи звати блаженим!« (Псалам 72,17) Тежимо да научимо вернике да се радују у Господу. Духовна радост је резултат активне вере. Божји народ мора бити пун вере и Светога Духа. Тада ће се Он прославити у њима. (Bible Training School, 1. април 1905)
*********
5. март


МИР


»Господ је близу. Не брините се ни за што, него у свему молитвом и мољењем са захваљивањем да се јављају Богу искања ваша. И мир Божји, који превазилази сваки ум, да сачува срца ваша и мисли ваше у Христу Исусу.« (Филибљанима 4,6.7)


Откупитељ света настојао је да у срца тужних ученика унесе најјачу утеху. И из широког спектра истина Он је изабрао тему о Светом Духу, који треба да надахне и утеши њихова срца. Па ипак, иако је Христос много рекао о Светом Духу, колико се мало о Њему говори у црквама! Име и присутност Светога Духа готово је занемарено, иако је тај божански утицај неопходан у делу усавршавања хришћанског карактера.
Неки немају мир, немају спокој; они су у стању непрестане забринутости и допуштају да нагон и страст владају у њиховим срцима. Они не знају шта значи доживети мир и спокој у Христу. Они су попут брода без сидра који ветар носи тамо-амо. Али они чији је ум под контролом Светога Духа ходају у понизности и кротости; јер они су радници у Христовим редовима, и Он ће им дати савршен мир; док су они који нису под контролом Светога Духа попут усколебаног мора.
Господ нам је дао божанско упутство уз чију помоћ можемо сазнати Његову вољу. Они окренути сами себи и који су самодовољни не осећају потребу за проучавањем Библије; веома им сметају они који не деле са њима њихове недоследне идеје и не гледају попут њих несигурним погледом. Међутим, онај који је предвођен Светим Духом спустио је своје сидро иза завесе, тамо где је Исус ступио да би посредовао за нас. Он ревно и озбиљно истражује Свето писмо, и тражи светлост и знање који ће га водити невољама и опасностима које вребају на сваком кораку. Они који су узнемирени, који се жале и гунђају, они читају Библију само да би оправдали своје поступке, зато омаловажавају и изврћу Божје савете. Онај који има мир ставља своју вољу на страну Божје воље, и жели да следи божанско вођство. (Signs of the Times, 14. август 1893)
*********
6. март


ТРПЉЕЊЕ


»Обуците се, дакле, као изабрани Божји, свети и љубазни, у срдачну милост, доброту, понизност, кротост и стрпљење.« (Колошанима 3,12)


Поглавар нашег спасења је понизио сам Себе и узео обличје слуге, да би човечанство могло бити повезано божанским спасењем. (види Јеврејима 2,10) Човек мора да представља Христа. Он мора да буде стрпљив према свом ближњем, трпељив, спреман да опрости и препун Христове љубави. Онај који је потпуно обраћен указаће поштовање својој браћи; он ће чинити као што је Христос заповедио. Исус је рекао: »Нову вам заповест дајем, да љубите један другога, као што Ја вас љубих, да се и ви љубите међу собом. По том ће сви познати да сте Моји ученици ако узмате љубав међу собом.« (Јован 13,34.35) Кад Христова љубав обилно пребива у души, она ће се ту и изразити тако да ће је и свет разумети...
Нису сви који се називају Христовим именом једно са Хри­стом. Они који немају Духа и милости Христове нису Његови, без обзира на оно што исповедају. По њиховим ћете их плодовима познати. Обичаји и пракса по угледу на свет не извршавају начела Божјег закона, и зато не одишу Његовим Духом нити изражавају Његов карактер. Христоликост ће се открити само у онима који су се стопили са божанским обличјем. Само су они који се обликују деловањем Светога Духа извршитељи Божје речи, само они одражавају Божју вољу и ум.
У свету постоји лажно хришћанство, исто као што постоји и истинско хришћанство. Прави дух једнога човека показује се у томе како он поступа са својим ближњим. Можемо поставити питање: »Одражава ли он Христов карактер у духу и делу, или једноставно исказује природне, себичне црте карактера које припадају људима овог света?« Исповедање вере нема никакву тежину пред Богом. Пре него што буде заувек касно да се криво исправи, нека се свако запита: »Ко сам ја?«. Од нас зависи хоћемо ли обликовати и имати такав карактер, који ће нас сврстати међу чланове Божје царске породице на Небу. (Review and Herald, 9. април 1895)
*********
7. март


НЕЖНОСТ


»А род је духовни љубав, радост, мир, трпљење, доброта, милост, вера, кротост, уздржање; на то нема закона.« (Галатима 5, 22.23)


Ако у нама пребива Христос, ми ћемо онда бити хришћани како у свом дому тако и изван њега. Прави хришћанин имаће нежне речи за своју родбину и пријатеље. Он ће бити нежан, учтив, пун љубави, саосећајан, и учиће како да живи у складу са својом небеском породицом. Ако је члан царске породице, он ће представљати царство коме припада. Говориће нежно својој деци, јер зна да су и она Божји наследници, чланови небеских дворова. Међу Божјом децом не пребива дух грубости и нељубазности, јер је »род духовни љубав, радост, мир, трпљење, доброта, милост, вера, кротост, уздржање; на то нема закона«. Дух који се негује у дому јесте дух који ће се видети и у цркви.
Ми се морамо учити да будемо сажаљиви, нежни, добри, пуни праштања и саосећања. Док стављамо у страну сваку ис­праз­ност, све незреле разговоре, задиркивања и шале, ми не треба да постанемо хладни, безосећајни и недруштвени. Го­спод­њи Дух мора да почива на нама, све док не будемо били попут мирисног цвета из Божијег врта. Ми морамо непрестано разговарати о светлости, о Исусу, Сунцу правде, све док се не променимо из славе у славу, из карактера у карактер, добијајући нову снагу и све више одражавајући драгоцени Исусов лик. Кад то будемо чинили, Господ ће уписати у небеску књигу: »Добро учињено«, јер ћемо представљати Исуса.
Хришћани не би смели да буду тврдог срца, неприступачни; Исус мора да се показује у нашем држању и зато морамо имати карактер украшен небеском милошћу. Божија присутност треба увек да пребива у нама; и куда год будемо ишли, морамо носити светлост свету. Они који се налазе око нас треба да увиде да нас окружава небеска атмосфера. (Review and Herald, 20. септембар 1892)
*********
8. март


ДОБРОТА


»А Ја вам кажем да ће за сваку празну реч коју реку, људи дати одговор у дан страшнога суда. Јер ћеш се својим речима оправ­дати, и својим ћеш се речима осудити.« (Матеј 12,36.37)


Бог жели да свако од нас буде у таквом положају у коме може да излије своју љубав на нас. Он високо вреднује свако људско биће и откупио нас је жртвујући свог Јединородног Сина, зато у својим ближњима морамо гледати људе који су откупљени Христовом крвљу. Ако имамо ту љубав један према другоме, ми ћемо расти у љубави према Богу и истини. Срце нас заболи кад видимо колико се мало љубави негује у нашој средини. Љубав је биљка небеског порекла, и ако желимо да она расте и буја у нашим срцима, морамо је свакодневно неговати. Благост, нежност, стрпљење, немогућност да будемо изазвани, подношење свих непријатности, трпљење свих појава – то су плодови који расту на драгоценом дрвету љубави.
Кад сте заједно, пазите на своје речи. Нека ваш разговор буде такве природе да вам после њега није потребно покајање. »И не ожалошћавајте Светога Духа Божјега, којим сте запечаћени за дан избављења.« (Ефесцима 4,30) »Добар човек из добре клети износи добро; а зао човек из зле клети износи зло.« (Матеј 12,35) Ако је љубав према истини у вашем срцу, тада ћете говорити истину. Говорићете о блаженој нади коју имате у Исусу. Ако имате љубав у свом срцу, настојаћете да учврстите и изградите свог брата у најсветијој вери. Ако се изрекне нека ружна реч о карактеру вашег пријатеља и брата, немојте охрабривати такав разговор. То је непријатељево дело. Љубазно подсетите саговорника да Божја реч не одобрава такву врсту разговора.
Ми морамо да испразнимо срце од свега што може да укаља храм душе, јер како би Христос тада могао да пребива у њему? Наш Откупитељ нам је рекао како можемо да Га откријемо свету. Ако гајимо Његов Дух, ако показујемо Његову љубав према другима, ако пазимо на добро једно другога, ако смо љубазни, стрпљиви, трпељиви – свет ће у плодовима које рађамо имати доказ да смо Божја деца. Јединство Цркве је оно што је оспособљава да изврши снажан утицај на оне који не верују и који световно живе. (Review and Herald, 5. јун 1888)
*********
9. март


ВЕРА


»Вера је пак тврдо чекање онога чему се надамо, и доказивање онога што не видимо.« (Јеврејима 11,1)


Долажење Христу мора бити дело вере. Ми треба да Га уведемо у свој свакодневни живот; тада ћемо имати мир и радост, и кроз искуство схватићемо значење Његових речи: »Ако заповести Моје уздржите остаћете у љубави Мојој, као што Ја одржах заповести Оца свог и остајем у љубави Његовој.« (Јован 15,10) Наша вера мора да присвоји то обећање, да бисмо могли да пребивамо у Исусовој љубави. Исус је рекао: »Ово вам казах, да радост Моја у вама остане и радост ваша се испуни.« (11. стих)
Вера кроз љубав ради и чисти душу. Свети Дух кроз веру налази приступ срцу и ствара светост у њему. Човек не може да постане сарадник у обављању Христовог посла ако уз помоћ Светога Духа није у заједници са Богом. Ми се можемо припремити за Небо само преображавањем карактера; ми морамо да имамо Христову праведност као овлашћење да бисмо приступили Оцу. Морамо постати судеоници у божанској природи, уклонивши се од покварености која је кроз пожуду ушла у свет. Свакодневно морамо да се мењамо под утицајем Светог Духа; јер је посао Светог Духа да уздигне побуде, посвети срце, оплемени целокупног човека, представи души неупоредиву Исусову привлачност.
Морамо гледати Христа, јер гледајући Га ми се мењамо. Морамо доћи к Њему, као отвореном, неисцрпном Извору из кога можемо увек пити, увек наћи свежу воду живота. Треба да одговоримо на позив Његове љубави, да се хранимо Хлебом живота који долази са Неба, да пијемо од Воде живота која извире из Божјег престола. Морамо непрестано да гледамо горе, да бисмо се вером повезали са Божјим престолом. Не гледајте доле, као да сте везани за земљу. Немојте стално испитивати своју веру, чупајући је попут цвета, да бисте видели има ли корен. Вера неприметно расте. (Bible Echo, 15. фебруар 1893)
*********
10. март


КРОТОСТ


»Са сваком понизношћу и кротошћу, с трпљењем, трпећи један другога у љубави.« (Ефесцима 4,2)


Позивам вас да погледате на Човека са Голготе. Погледајте Њега који је био овенчан трновом круном, који је понео срамни крст, који је корачао, корак по корак, стазом понижења. Погледајте Њега који је био Човек туге, упознат са жалошћу, и који је био презрен и одбачен. »А Он болести наше носи и немоћи наше узе на се.« (Исаија 53,4) »Али Он би рањен за наше преступе, избијен за наша безакоња; кар беше на Њему нашега мира ради, и раном Његовом ми се исцелисмо.« (5. стих) Гледајте на Голготу, док се ваше срце не отопи деловањем зачуђујуће љубави Божијег Сина. Он није ништа пропустио да учини да би пали човек могао да се уздигне и очисти.
Зар Га нећемо признати пред светом? Зар ће Христова вера унизити онога који је прима? Следити кораке човека са Голготе није никакво понижење. Седнимо свакога дана код Исусових ногу и учимо од Њега, да бисмо у свом разговору, понашању, одевању и у свим животним приликама могли да одражавамо чињеницу да Исус управља и влада над нама. Бог нас позива да ходамо стазом која је припремљена за оне које је Господ откупио; не треба да ходамо у свету. Морамо све да потчинимо Богу и признамо Христа пред другим људима.
»А ко се одрече Мене пред људима, одрећи ћу се и Ја њега пред Оцем својим који је на Небесима.« (Матеј 10,33) Одакле нам право да се називамо хришћанима, а ипак се животом и делом одричемо свог Господа? »И који не узме крста свога и не пође за Мном, није Мене достојан. Ко чува живот свој, изгубиће га, а који изгуби живот свој Мене ради, наћи ће га.« (38. и 39. стих) Свакодневно треба да се одричемо себе, уздижемо крст и корачамо трагом свог Господара.
О, кад бисте били крштени Светим Духом, како би вас испунио Дух Божји! Тада бисте свакодневно постајали све сличнији Христовом обличју, а у свакој животној прилици постављали бисте себи питање: »Хоће ли ово прославити мог Господара?« Стрпљивим настојањем да чините добро изражавате славу и част Њему, и примате дар бесмртности. (Review and Herald, 10. мај 1892)
*********
11. март


УЗДРЖАЊЕ


»Ако, дакле, једете, ако ли пијете, ако ли што друго чините, све на славу Божију чините.« (1. Коринћанима 10,31)


Бог од свих људи захтева да предају своје тело Њему као живу жртву, а не мртву или умирућу жртву, коју је њихов начин живота изморио, испунио нечистотом и болешћу. Бог тражи живу жртву. Тело је, каже Он, храм Светога Духа, у коме пребива Његов Дух; Он захтева да се сви који носе Његово обличје постарају за своје тело ради Његове службе и Његове славе. »Или не знате да нисте своји«, каже надахнути апостол. »Јер сте купљени скупо. Прославите, дакле, Бога у телесима својим« (1. Коринћанима 6,19.20) Да бисте то учинили, додајте врлини знање, знању умереност, а умерености стрпљивост.
Дужност је знати како да сачувамо тело у најбољем здравственом стању, и света је дужност живети у светлости коју је Бог милостиво даровао. Ако затворимо своје очи пред светлошћу, из страха да ћемо уочити своје грешке, које нисмо вољни да одбацимо, наши греси се неће смањити, већ напротив, повећати. Ако занемаримо светлост у једном случају, то ћемо учинити и у неком другом.
Прекршити један од закона свога бића исто је тако грех као и прекршити једну од Десет заповести, јер ниједан не можемо одвојити од Божијег закона. Не можемо љубити Господа свим својим срцем, умом, душом и снагом, док у исто време волимо свој апетит, свој укус, много више него што волимо Господа. Свакодневно смањујемо своју снагу којом славимо Бога, а Он захтева сву нашу снагу, цели наш ум. Својим рђавим навикама смањујемо своју животну силу, а ипак тврдимо да смо Христови следбеници, који се припремају за завршни додир бесмртности...
Пажљиво испитујте властито срце и у свом животу следите непогрешив Узор, па ће све бити добро с вама. Сачувајте чисту савест пред Богом. У свему што чините прослављајте Његово име. Ослободите се себичности и себичне љубави. (Testimonies, св. 2, стр. 70. 71)
*********
12. март


УМЕРЕНОСТ


»Али Данило науми да се не скврни оброком јела царевог и вином које он пијаше, и замоли се старешини над дворанима да се не скврни.« (Данило 1,8)


О поуци која је овде изнета треба добро да размислимо. Строго покоравање захтевима Библије биће благослов и телу и души. Плод Духа нису само љубав, радост и мир, већ исто тако и умереност. Позвани смо да не оскврнимо своје тело; јер је оно храм Светога Духа.
Јеврејски заточеници били су људи сличних склоности као и ми. Усред заводљивих утицаја луксузног вавилонског двора они су стајали чврсти. Данас су млади окружени примамљивим позивима на угађање себи. Особито је у нашим великим градовима сваки облик чулног задовољства привлачно истакнут и лако доступан. Они који попут Данила одбију да се окаљају добиће награду због својих умерених навика. Имаће већу физичку снагу и повећану издржљивост, попут улога у банци којим се могу послужити у случају опасности.
Правилне физичке навике доприносе менталној надмоћи. Снага интелекта, телесна издржљивост и дужина живота зависе од непроменљивих закона. Бог природе неће се мешати да сачува човека од последица кршења природних закона. Онај који тежи да буде савршен мора бити умерен у свему. Данилов бистар ум и чврстина намере, његова сила у стицању знања и опирању искушењу, у великој су мери били последица једно­ставности његове исхране, као и његовог молитвеног живота...
Историја Данила и његових другова записана је на страницама надахнуте Речи, за добро младих у свим наредним вековима. Кроз запис о њиховој оданости начелима умерености, Бог и данас говори младићима и девојкама, позивајући их да прикупе драгоцене зраке светлости које је Он дао у вези са хришћанском умереношћу, и заузму прави однос према здравственим законима. (Youth’s Instructor, 9. јул 1903)
*********
13. март


БЛАГОСТ


»Уста своја отвара мудро и на језику јој је наука блага.« (Приче 31,26)


Господ ће помоћи свакоме од нас, тамо где нам је помоћ најпотребнија, у великом послу савладавања и покоравања самога себе. Нека закон љубазности буде на вашем језику и уље благодати у вашем срцу. То ће изградити чудесне резултате. Бићете нежни, саосећајни, учтиви. Вама су потребни сви ови дарови благодати. Светога Духа морамо примити и унети у карактер; то ће бити као да се свети огањ с тамјаном уздиже к Богу, не са усана које осуђују, него као лекар људских душа. Ваша појава одражаваће божанско обличје.
Никакве оштре, критике, заједљиве или љутите речи не смеју се изговарати. То је обичан огањ и он не сме да се појави ни у једном разговору са нашом браћом. Бог тражи да свака душа у Његовој служби потпали своју кадионицу жеравицом од светог огња. Морате се уздржати од неуглађених, наглих и грубих речи које тако лако силазе са ваших усана, да би Божји Дух могао да говори преко вас. Посматрајући Христов карактер ви ћете се променити у Његово обличје. Само Христова милост може да промени ваше срце, и тада ћете одражавати лик Господа Исуса. Бог нас позива да будемо као Он – чисти, свети и неокаљани. Морамо поседовати божанско обличје. (The SDA Bible Commentary, Ellen G. White Comments, в. 3, р. 1164)
Ми можемо говорити о благословима Светог Духа и молити се да их примимо; али ако у човеку не делује Божији Дух, такав открива да Он није у њему. Када Дух обликује карактер према божанској слици, Он се тада непогрешиво открива у свакој речи коју изговарамо и у свему што чинимо, показујући свету да постоји јасна разлика између деце видела и деце таме. Господ жели да чврсто стојимо у вери која је једном предата светима. Ми морамо говорити истину у љубави. Наш велики Учитељ каже: »Узмите јарам Мој на себе, и научите се од Мене, јер Ја сам кротак и смеран у срцу, и наћи ћете покој душама својим. Јер је јарам Мој благ и бреме је Моје лако.« (Матеј 11,29.30) (Letter 84, 1899)
*********
14. март


МИЛОСРЂЕ


»А није ли ово пост што изабрах: Да развежеш свезе безбожности, да разрешиш ремење од бремена, да отпустиш потлачене, и да изломите сваки јарам? Није ли да преламаш хлеб свој гладноме, и сиромахе прогнане да уведеш у кућу? Кад видиш голог, да га оденеш, и да се не кријеш од свог тела?« (Исаија 58,6.7)


Истина, драгоцена истина, има посвећујући утицај. Посве­ћење душе деловањем Светога Духа је усађивање Христове при­роде у човека. Милост нашег Господа Исуса Христа открива се у карактеру, и милост Христова активно се одражава у добрим делима. Тако се карактер мења све више, усавршавајући се у складу са Христовим ликом праведности и истинској светости.
У божанској истини постоје широки захтеви, који обухватају све врсте добрих дела. Истине Јеванђеља нису неповезане; заједно оне обликују низ небеских драгуља, као што је то било и у раду самога Христа; попут златних жица њима је проткан цели хришћански рад и искуство. (Selected Messages, в. 3, р. 198)
Било какво занемаривање од стране оних који тврде да су Христови следбеници, пропуст да задовоље потребе брата или сестре који носе јарам сиромаштва или тлачења, уписују се у небеске књиге као недела учињена самом Христу у лику Његових светих. Какав ће обрачун Господ имати са многима, са многобројнима, који преносе Христове речи другима, али не показују нежно саосећање и старање за брата у вери који има мање среће и успеха него они сами. (Welfare Ministry, р. 210)
Многи допуштају брату да се сам и беспомоћан бори у те­шким животним околностима, тако чинећи у тој драгоценој души стварају утисак да тако представљају Христа. То није тако; Исус, који је био богат, нас ради постао је сиромашан, да бисмо се ми Његовим сиромаштвом могли обогатити. За спасење грешника, није се либио да жртвује ни сопствени живот. Христово срце увек је дирнуто људском патњом. (Ellen G. White 1888 Materials, р. 1270)
*********
15. март


ЗАДОВОЉСТВО


»Не говорим због недостатка; јер се навикох бити довољан оним у чему сам.« (Филибљанима 4,11)


Бог има своје верне сведоке који не покушавају да чине оно што је Христос прогласио немогућим, то јест, не настоје да истовремено служе и Богу и новцу. Они представљају блештава светла усред моралне таме света, усред велике таме која покрива људе попут мртвачког покрова. Сваки поједини верник Христове Цркве мора бити под бригом Светога Духа, да њихово искуство не би било колебљиво и променљиво. Они морају бити укорењени и утемељени у истини.
Кад се спасоносна сила Христове правде правилно схвати и искуствено доживи, покренуће се живо занимање у Цркви, биће оних који ће преступнике учити Божијим путевима, а грешници ће се обраћати истини која је у Исусу. Они који исповедају веру само речима треба да се обрате; јер сотона својим заблудама наваљује на њихове душе.
Душа која је доведена у лични контакт са Христом постаје свети Господњи храм; јер је Исус постао њена мудрост, праведност, посвећење и откупљење. Онај који се у целости предао Богу свестан је Христове спасоносне присутности. Он поседује духовно стрпљење и мир у души који наступа учењем од Онога који је кротак и смеран у срцу. Верујући у Исуса као у своју праведност и извор успеха, његова душа бива испуњена угодним задовољством.
У чему је радост хришћанина? Она је последица свести о Христовој присутности. У чему је љубав хришћанина? Она је одражавање Христове љубави. То је резултат деловања Светога Духа. Гледајући голготски крст видимо Исуса како умире због грехова света, а Његовом смрћу душа која се каје има право на живот и бесмртност. Исус је све у свему, и без Њега не можемо чинити ништа. Без Христа, духовни живот је немогућ. (Review and Herald, 4. децембар 1894)
*********
16. март


ЗАХВАЛНОСТ


» На свачему захваљујте, јер је ово воља Божја у Христу Исусу за вас.« (1. Солуњанима 5,18)


Има много непотребне бриге, много умног напрезања око прилика за које се не може ништа учинити. Господ жели да Његова деца имају потпуно поверење у Њега. Наш Господ је праведан Бог. Његова деца треба да признају Његову доброту и Његову праведност у тешким и лаким животним околностима. Они који гаје дух бриге и жалбе одбијају да препознају Његову руку која их води. Непотребна забринутост је непримерена појава која нас спречава да имамо исправан став пред Богом.
Кад Свети Дух уђе у душу, тада нестаје жеља за жалбама и гунђањем због тога што немамо све што бисмо хтели; тада из свег срца захваљујемо Богу за благослове које имамо. Међу нашим радницима данас постоји велика потреба за бољом за­хвалношћу; и све док не буду у себи имали таквог духа биће неспремни за место у небеском царству. Велики посао треба да се обави за свакога од нас. Ми тек магловито схватамо шта Бог жели да учини кроз нас. Треба да настојимо да схватимо ширину Његових планова, и постигнемо корист из сваке поуке којој Он настоји да нас поучи.
Велика несрећа настаје кад у маштању сопственог срца и ума настојимо да ходамо својим путем, који је супротан закону доброте. Ту многи чине промашаје. Ми не гајимо склоност ка доброти; ми желимо да све буде онако како је нама најлакше. Међутим, најважније питање за сваког од нас не треба да буде како можемо да остваримо своје планове упркос плановима других, већ како можемо имати силу да сваки дан живимо за Христа. Христос је дошао на Земљу и дао свој живот како би­смо ми могли добити вечно спасење. Он жели да свакога од нас окружи небеском атмосфером, да бисмо свету могли да пружимо пример који ће узвисити Христову веру. (Loma Linda Messages, р. 602)
*********
17. март


СКЛАД


»Старајући се држати јединство духа у свези мира; једно тело, један Дух, као што сте и позвани једном наду звања својега.« (Ефесцима 4,3.4)


Свети Дух сарађиваће са посвећеним људима; јер то је Божија намера. Бог је отворио врата између Неба и Земље, и никаква сила не може их затворити. Он позива свако људско биће да буде чисто, свето, посвећено, да би дело за ово време могло да се доврши. Кад Божји народ успостави исправан однос са Њим и међусобно, наступиће потпуно изливање Светог Духа и складна изградња целог тела.
Ништа тако очигледно не ослабљује Цркву као нејединство и раздор. Ништа није тако у сукобу са Христом и истином, као такав дух. »Дакле по родовима њиховим познаћете их.« (Матеј 7,20) »Еда ли може извор из једне главе точити слатко и горко? Може ли, браћо моја, смоква маслине рађати или винова лоза смокве? Тако ниједан извор не даје слане и слатке воде. Ко је међу вама мудар и паметан? Нека покаже од добра живљења дела своја у кротости и премудрости.« (Јаков 3,11-13)
»Зато ослабљене руке и ослабљена колена исправите, и стазе поравните ногама својим, да не сврне што је хромо, него још да се исцели. Мир имајте и светињу са свима, без овога нико неће видети Господа. Гледајте да ко не остане без благодати Божје: Да не узрасте какав корен горчине, и не учини пакост, и тиме да се многи не опогане.« (Јеврејима 12,12-15)
Све док смо на овом свету морамо бити повезани једни са другима. Човечанство је међусобно проткано и испреплетено. Као хришћани ми смо удови једни другима. Господ нас је таквима начинио, и када дођу разочарења не смемо мислити рђаво један о другоме. Ми смо појединачни удови целокупног тела. У беспомоћности и разочарењу ми водимо животне битке и Господ жели да ми, као Његови синови и кћери које назива својим пријатељима, помажемо једни другима. То мора да буде део нашег практичног хришћанског рада. (Signs of the Times, 7. фебруар 1900)
*********
18. март


ЈЕДИНСТВО


»Не молим пак само за њих, него и за оне који Ме узверују њихове речи ради, да сви једно буду, као ти Оче што си у Мени и Ја у Теби, да и они у Нама једно буду, да и свет верује да си Ме Ти послао.« (Јован 17,20.21)


Када међу људима различите природе постоји склад и јединство, то је најснажније сведочанство које може постојати да је Бог послао свог Сина на свет да спасе грешнике. Наша је привилегија да пружимо то сведочанство. Али, да бисмо то чинили, морамо се ставити под Христово вођство. Наш карактер мора бити обликован у складу са Његовим карактером, наша воља мора бити покорена Његовој вољи. Тада ћемо радити заједно без иједне мисли о сукобу.
Бављење малим разликама уводи поступке који разарају хришћанско заједништво. Не допустимо непријатељу да на такав начин задобије власт над нама. Стално се приближавајмо Богу и једни другима. Тада ћемо бити као дрвета правде, која је засадио Господ, и која црпе своју животодавну снагу из реке живота. А како ћемо тек бити плодоносни! Зар није Христос рекао: »Тиме ће се Отац Мој прославити, да род многи родите и бићете Моји ученици? « (Јован 15,8)
Спаситељ се свим срцем залаже да Његови следбеници у целости испуњавају Божју намеру. Они морају бити једно у Њему, чак иако се налазе по целом свету. Бог не може да их учини сједињеним у Христу, ако они нису вољни да се одрекну својих путева и прихвате Његов.
Кад Божји народ у целости буде веровао у Христову молитву, кад њене поуке постану део његовог свакодневног живота, јединство у акцији видеће се у нашим редовима. Брат ће бити везан за брата златним везама Христове љубави. Само Божији Дух може да створи такво јединство. Онај који је Себе посветио може да посвети и своје ученике. Уједињени са Њим, они ће у најсветијој вери бити уједињени и једни са другима. Кад будемо тежили за таквим јединством, као што то Бог жели од нас, оно ће се и остварити. (Testimonies, в. 8, р. 242.243)
*********
19. март


ДА БУДЕМО ЈЕДНО


»И славу коју си Ми дао, Ја дадох њима да буду једно као Ми што смо једно; Ја у њима, и Ти у Мени: Да буду сасвим уједно, и да позна свет да си Ме Ти послао, и да си имао љубав к њима као и к Мени што си љубав имао.« (Јован 17,22.23)


Каква су достигнућа предвиђена за хришћанске напоре, а како су она далеко од наше праксе! Да је наша пракса у складу са заповешћу нашег Господа, резултат би био величанствен. Он каже: »Не молим пак само за њих, него и за оне који Ме узверују њихове речи ради да сви једно буду, као Ти, Оче, што си у Мени и Ја у Теби; да и они у Нама једно буду, да и свет верује да си Ме Ти послао.« (Јован 17,20.21)
Исус се није молио за нешто што ми не можемо постићи; ако је ово јединство могуће, зашто онда они који тврде да су Христови следбеници не би озбиљније тежили овом стању благодати? Кад смо једно са Христом, бићемо једно и са Његовим следбеницима. Велика потреба душе је Исус, Нада славе. Кроз Светога Духа ово јединство могуће је постићи и љубав према браћи биће обилна, а људи ће нас препознати као оне који су са Исусом и који уче од Њега. Наш живот биће одраз Његовог светог карактера. Као они који верују у Њега ми ћемо чувати Његову кротост духа, Његово учтиво и нежно понашање. Сваки поједини члан Божје Цркве мора да одговори на Христову молитву, док сви не дођемо у јединство Духа.
Шта је то што изазива раздор и нејединство? Они су резултат живота без Христа. Удаљени од Њега, ми губимо своју љубав према Њему и постајемо хладни према онима који Га следе. Што се зраци светлости више удаљавају од свог средишта, то се више раздвајају. Сваки верник је зрак светлости који потиче од Сунца правде. Што блискије ходамо са Христом, средиштем све љубави и светлости, то ће већа бити наша приврженост онима који носе Његову светлост. Кад се свети приближе Христу, они се неизоставно приближавају и једни другима, јер Христова посвећујућа милост повезује у једно њихова срца. Не можете волети Бога, а не волети своју браћу. (Ellen G. White 1888 Materials, р. 1048.1049)
*********
20. март


БРАТСКА ЉУБАВ


» Братском љубави будите један према другоме љубазни. Чашћу један другога већим чините.« (Римљанима 12,10)


Кад Свети Дух делује на људске умовове, тада нестају све ситничарске жалбе и оптужбе међу људима. Сјајни зраци Сунца правде светлеће у одајама ума и срца. У нашем обожавању Бога неће бити разлике између богатих и сиромашних, белих и црних. Све предрасуде ће се истопити. Кад се приближимо Богу, биће то право братство. Ми смо ходочасници и странци, везани за бољу земљу, и то ону небеску. Тамо ће заувек нестати сав понос, све оптужбе, све самообмане. Свака маска биће скинута и ми ћемо Га »видети као што јест.« (1. Јованова 3,2) Тамо ће наше песме одзвањати снагом надахнућа, а слављење и захваљивање уздизаће се Богу. (Review and Herald, 24. октобар 1899)
Господ Исус дошао је на наш свет да би спасао људе и жене свих националности... Исус је дошао да рашири светлост целом свету. На почетку службе објавио је своју мисију: »Дух је Господњи на Мени, зато Ме помаза да јавим Јеванђеље сиромасима, посла Ме да исцелим скрушене у срцу; да проповедам заробљенима да ће се отпустити, и слепима да ће прогледати; да отпустим сужње; да проповедам пријатну годину Господњу«. (Лука 4,18.19)
Господње око посматра сва Његова створења; Он их све воли, и не прави разлику између белих и црних, осим што посебно саосећа са онима који су позвани да носе већи терет од осталих. Иако се они који воле Бога и верују у Христа као свога Откупитеља, морају суочити са искушењима и тешкоћама која постоје на њиховом путу, треба радосног духа ипак да прихвате свој живот такав какав је, знајући да Бог на Небу види све то; све што свет одбија да да, Он ће им то лично надокнадити. (Selected Messages, б. 2, р. 487.488)
*********
21. март


ДАРЕЖЉИВОСТ


»Да у многоме кушању невоља сувишак радости њихове и пуко сиромаштво њихово изобилова у богатству простоте њихове.« (2. Коринћанима 8,2)


Тек кад се хришћански мотиви потпуно прихвате, и кад се савест пробуди и прихвати сопствену дужност, кад божанска светлост изврши промену у срцу и карактеру, себичност бива побеђена, а човек добија Христов ум. Свети Дух, делујући на људско срце и карактер, потиснуће сваку склоност према завидљивости, ка неприхватљивим поступцима.
Кад Господњи весник пренесе поруку Цркви, Бог тада гово­ри људима, будећи њихову савест да увиде да не враћају Госпо­ду поштени десетак и да су, кад им није било згодно да дају, пропуштали да донесу пред Њега своје дарове. Употребљавали су Господњи новац за себе, за изградњу кућа, за куповину коња, кочија или земљишта. Они то чине у нади да ће касније зарадити много више, и сваке године наводе исти разлог. »Еда ли ће човек закидати Бога?« (Малахија 3,8) О, да, он то чини много пута, јер није духован и не препознаје прилике на духован начин.
Господ је у неким приликама упечатљиво деловао на посве­то­вљене, себичне људе. Њихов ум био је просветљен Светим Духом, њихово срце осетило је Његов опуштајући, покоравајући утицај. Доживљавајући обилне благодати из Божјег милосрђа, осетили су да им је дужност да потпомажу Његово дело, изграђују Његово царство. Сетили су се захтева: »Не сабирајте себи блага на земљи, где мољац и рђа квари и где лупежи поткопавају и краду; него сабирајте себи благо на Небу, где ни мољац ни рђа не квари, и где лупежи не поткопавају и не краду.« (Матеј 6,19.20) Осетили су жељу да имају удела у Божјем царству и заветовали се да ће своја средства уложити у разне гране Господњег дела. Тај завет нису дали човеку, него Богу у присутности Његових анђела, који су деловали на срца ових себичних, новца жељних људи. (Review and Herald, 23. мај 1893)
*********
22. март


ДОБРОЧИНСТВО


»Сваки по вољи својега срца, а не са жалошћу или од невоље; јер Бог љуби онога који радосно даје. А Бог је кадар учинити да jе међу вама изобилна свака благодат, да у свему свагда свако довољство имајући изобилујете за свако добро дело.« (2. Коринћанима 9,7.8)


Кад је људско срце омекшало присутношћу Божијег Духа, оно је осетљивије на утицај Светога Духа и одлучује да се самоодрицањем жртвује за Божје дело. Управо кад божанска светлост необичном јасноћом и силом светли у одајама ума, тада се мењају човекова природна осећања, себичност губи свој утицај на срце, а буде се тежње за прихватањем правог Узора, Исуса Христа, у делотворном самоодрицању и доброчинству. Природно себичан човек тада постаје нежан и саосећајан према изгубљеним грешницима, и озбиљно се заветује Богу, као што су то учинили Аврам и Јаков.
Небески анђели су присутни у таквим случајевима. Божја љубав и љубав према душама побеђује себичност и љубав према свету. То се посебно догађа када говорник, у Духу и сили Божјој, износи план спасења, који је Величанство Неба остварило жртвом на крсту...
Бог је човеку наменио улогу у раду за спасење ближњих. Он може да ради заједно са Христом чинећи дела милосрђа и доброчинства. Међутим, он их не може откупити, јер није у стању да задовољи захтев нарушене правде. То је могао да учини само Божији Син, оставивши своју част и славу, огрнувши своје Божанство људскошћу и дошавши на Земљу да би се понизио и пролио своју крв за спасење људских бића.
Дајући налог својим ученицима: »Идите по свему свету и проповедајте Јеванђеље свакоме створењу« (Марко 16,15), Христос је дао људима задатак да прошире Јеванђеље. Али док неки иду и проповедају, Он позива остале да се одазову Његовом налогу дајући своје дарове и десетке, на које Он има право, и да тако подупру проповедање и ширење штампане истине по целом свету. (Testimonies, в. 4, р. 470-472)
*********
23. март


ЧИСТОТА


»Благо онима који су чистога срца, јер ће Бога видети.« (Матеј 5,8)


Кад је човек потпуно ослобођен од себе самога, кад се сваки лажни бог избаци из душе, настала празнина испуњава се Христовим Духом. Такав човек има веру која кроз љубав ради и чисти душу од сваке моралне и духовне прљавштине. Свети Дух, Утешитељ, може да делује на срце, утичући на њега и усмеравајући га, и тако он ужива у духовним вредностима. Он је »по Духу« (Римљанима 8,1) и он цени оно што је од Духа. Он нема поверења у себе самога; Христос му је све у свему. Истина му се стално открива преко Светог Духа; он кротко прима ту Реч и сву славу даје Господу говорећи: »А нама је Бог открио Духом својим.« (1. Коринћанима 2,10) »Не примисмо духа овога света, него Духа који је од Бога, да знамо шта нам је даровано од Бога. (12. стих)
Дух који открива истину такође делује у том човеку да донесе плодове правде. Христос је у њему »Извор воде која тече у живот вечни«. (Јован 4,14) Он је лоза са истинског Чокота и доноси богате гроздове у славу Богу. Какав је карактер тог плода? »Плод Духа је љубав.« Запазите речи – љубав, а не мржња; радост, а не туга и незадовољство; мир, а не раздражљивост, забринутост и умишљене тегобе. То су: »трпљење, доброта, милост, вера, кротост, уздржавање; на то нема закона«. (Галатима 5,22.23)
Они који имају овог Духа биће неуморни делатници заједно са Богом; небеска бића сарађују са њима и они иду испуњени Духом истините поруке коју носе. Они су призор за свет, анђеле и људе. Они су оплемењени, обновљени, посвећењем Духом и вером у истину. Они у своју ризницу нису унели дрва, сламу, стрњику, него злато, сребро и драгоцености. Они изговарају речи које имају смисла и из ризнице свог срца, у складу са Христовим примером, износе чисте и свете ствари. (Home Missionary, 1. новембар 1893)
*********
24. март


СПОЉАШЊА УРЕДНОСТ


»Не боји се снега за своју чељад, јер сва чељад њена има по двоје хаљине. Покриваче сама себи гради, тако платно и скерлет одело јој је.« (Приче 31,21.22)


Васпитавајте, васпитавајте, васпитавајте. Родитељи који су примили истину своје навике и праксу треба да ускладе са упутствима која је дао Бог. Господ жели да сви знају да је служба Богу чиста и света служба, и да они који приме истину морају бити чисти у понашању, ставовима, срцу, разговору, одевању и дому, да би Божји анђели, њима невидљиви, дошли да служе онима који ће наследити спасење.
У свима који се придруже Цркви треба да се види промена карактера која показује да цене свете вредности. Цели њихов живот треба да се преобликује по узору на отмено држање Ису­са Христа. Они који се придруже Цркви морају бити понизни да би примили упутства о стварима у којима су немарни и у којима могу и морају да се промене. Они морају да врше хришћански утицај. Они који се не мењају у речима или понашању, у свом одевању или својим домовима – такви живе за себе, а не за Христа. Они нису наново створени у Исусу Христу, што би им помогло до очисте срце и утичу на своје окружење.
Хришћанима ће бити суђено по плодовима које доносе у делу обновљења. Сваки истински хришћанин показиваће шта је истина Јеванђеља учинила за њега. Онај који је учињен Божјим сином мора имати навике уредности и чистоће. Свако дело, колико год било мало, врши свој утицај. Господ жели да од сваког човека створи средство кроз које Христос може да открива свог Светог Духа. Хришћани не смеју ни у ком случају да буду немарни или равнодушни у односу на свој спољашњи изглед. Они морају бити уредни и укусно одевени, али без икаквог украшавања. Они треба да буду чисти како изнутра тако и споља. (Testimonies to Southern Africa, р. 87)
*********
25. март


ПОСЛУШНОСТ


»Као послушна деца, не владајући се по првим жељама у свом незнању, него по Свецу који вас је позвао, и ви будите, свети у свему живљењу.« (1. Петрова 1,14.15)


Шта Бог захтева? Савршенство, ништа мање него савршенство. Али да бисмо били савршени, ми се не смемо ни најмање ослањати на себе. Свакога дана треба да будемо свесни и знамо да себи не можемо веровати. Морамо се чврстом вером држати Божјих обећања. Треба да се молимо за Светог Духа у пуној свести о сопственој беспомоћности. Кад Свети Дух буде деловао у нама, ми нећемо одавати славу себи. Свети Дух милостиво ће преузети бригу о нашем срцу, уносећи у њега све блештаве зраке Сунца правде. Бићемо тада у вери сачувани Божјом силом.
Кад смо свакодневно под бригом Божјег Духа, постаћемо народ који држи заповести. Ми можемо показати свету да послушност Божијим заповестима доноси награду, чак и у овом животу, а и вечно блаженство у оном будућем. И поред нашег исповедања вере, Господ, који оцењује наша дела, види да само несавршено представљамо Христа. Он каже да Га такве прилике не могу прославити.
Много значи предати свој живот Богу на чување. То значи да морамо живети и ходати вером, не верујући себи нити прослављајући себе, него гледајући на Исуса, нашег Заступника, као Зачетника и Свршитеља наше вере. Свети Дух обавиће своје дело на скрушеном срцу, али Он никада не може деловати на онога који је у сопственим очима важан и самоправедан. Такав жели да се мења сопственом мудрошћу. Он поставља своје »ја« између себе и Христа. Свети Дух ће деловати ако се наше »ја« не меша у Његов посао.
Од чега зависимо? Где је наша помоћ? Божја реч нам каже: »А Утешитељ, Дух Свети, кога ће Отац послати у име Моје, Он ће вас научити свему и напоменуће вам све што вам рекох.« (Јован 14,26) Свети Дух је спреман да сарађује са свима који желе да Га приме и уче од Њега. Сви који држе до истине и који су посвећени истином тако су уједињени са Христом, да Га могу представљати у речи и делу. (Manuscript Releases, в. 12, р. 52.53)
*********
26. март


ПОВЕРЕЊЕ


»Не одбацујте, дакле, слободе своје, која има велику плату.« (Јеврејима 10,35)


Јован каже: »И ово је слобода коју имамо к Њему да ако што молимо по вољи Његовој, послуша нас. И кад знамо да нас слуша што год молимо, знамо да ће нам дати што иштемо у Њега.« (1. Јованова 5, 14.15) Много говоримо људима о овим величинама, да би се њихове идеје прошириле и вера повећала. Треба да их охрабримо да теже вечним вредностима, и да без имало сумње очекују богатство Његове благодати; јер кроз Исуса можемо ући у пријемну дворану Свевишњег. Кроз Његове заслуге имамо приступ једним Духом пред Оца.
О, кад бисмо имали дубље молитвено искуство! Ми са поверењем можемо да дођемо Богу, знајући шта значи имати присутност и силу Његовог Светог Духа. Можемо признати своје грехе, и управо док Га молимо, знати да Он опрашта наше преступе, јер је обећао да ће опростити. Морамо испољити веру и показати истинску озбиљност и понизност. Међутим, то никада не можемо учинити лишени благодати Светога Духа. Морамо да се спустимо крај Исусових ногу, не смемо неговати себичност или показивати самоузвишеност, већ у једноставности тражити Господа и молити Га за Његовог Светог Духа као што дете тражи хлеб од својих родитеља.
Ми морамо да обавимо свој део: да прихватимо Христа за свог личног Спаситеља и стојећи под крстом Голготе да »гледамо и живимо«. Бог одваја своју децу. И док су повезани са Њим, они имају силу од Бога и побеђују. Сами од себе не можемо учинити ништа; али милошћу Његовог Светог Духа добијамо живот и светлост, и бивамо испуњени искреном и усрдном жељом за Богом, за светошћу. Тада ће нас Христос повести до престола благодати и обући у своју праведност; јер нас Господ Бог небески љуби. Остали бисмо својевољно слепи и тврдоглави кад бисмо сумњали у Његову љубав према нама. Док се Исус, наш Посредник, моли за нас на Небу, Свети Дух делује у нама, да желимо и учинимо оно што је Њему угодно. Цело Небо занима се за наше спасење. Зашто онда сумњамо да ће нам Господ помоћи, и да нам помаже? (Signs of the Times, 3. октобар 1892)
*********
27. март


ПОБОЖНОСТ


»И живећи Енох једнако по вољи Божјој, нестаде га, јер га узе Бог.« (1. Мојсијева 5,24)


Побожност је плод хришћанског карактера. Ако смо накалемљени на чокоту, ми ћемо доносити плодове Духа. Живот чокота испољиће се преко његових лоза. Само у блиској вези са Небом родићемо благодатни род побожности. Исус мора да буде гост у нашим домовима, члан наше породице, да бисмо одражавали Његов лик и показивали да смо синови и кћери Вишњега.
Предивна је предност имати веру у дому. Ако Господ стоји у нама, ми ћемо се осећати члановима Христове небеске породице. Схватићемо да нас анђели посматрају и наши поступци постаће нежни и трпељиви. Негујући учтивост и побожност припремамо се за улазак у небеске дворове. Наш ће разговор бити свет, а наше мисли бавиће се небеским темама.
Енох је ходао са Богом. Он је славио Бога у свакој животној прилици. У свом дому и у свом послу питао се: »Хоће ли ово бити прихватљиво Господу?« Сећајући се Бога и следећи Његова упутства, мењао је свој карактер и постајао побожан човек, чији су путеви били угодни Господу. Осећамо потребу да побожности придодамо братску љубазност. О, колико нам је потребно да предузмемо тај корак, и допринесемо бољем квалитету свог карактера! У многим нашим домовима испољава се тврд и борбен дух. Речи критике и нељубазна дела увредљиви су за Бога. Сурово наређивање и охоли, надмени поступци нису прихватљиви за Небо. Разлог због кога постоји толико разлика међу браћом је у томе што су пропустили да свом карактеру придодају братску љубазност. Ми морамо имати такву љубав према другима какву је Христос показао према нама.
Господ небески процењује човека према стварној вредно­сти. Ако је нељубазан у свом земаљском дому, онда није спреман ни за небески дом. Ако »истрајава на свом« без обзира да ли ожалошћава кога или не, онда не би био задовољан ни на Небу, јер тамо не би успео да завлада. Христова љубав мора да надгледа наша срца, а тада ће Божји мир пребивати у нашим домовима. (Review and Herald, 21. фебруар 1888)
*********
28. март


СВЕТОСТ


»Мир имајте и светињу са свима, без овога нико неће видети Господа.« (Јеврејима 12,14)


Бог је од вечности одредио да људи буду свети. »Јер је ово воља Божја: светост ваша.« (1. Солуњанима 4,3) Одјек Његовог гласа долази до нас говорећи: »Још светији, будите још светији.« А наш одговор гласи: »Да, Господе, још светији.«
Ниједан човек не прима светост као своје право по рођењу, или као дар од неког другог људског бића. Светост је дар Божји кроз Христа. Они који примају Спаситеља постају синови Божји. Они су Његова духовна деца, наново рођени, обновљени у праведности и истинској светости. Њихов је ум промењен. Јаснијим погледом они посматрају вечну стварност. Они су усвојени у Божју породицу и постају све сличнији Његовом обличју, проме­њени Његовим Духом из славе у славу. Некада су неговали највећу љубав према себи, а сада су постали спремни да негују нај­већу љубав према Богу и Христу.
»Оправдавши се, дакле, вером, имамо мир с Богом кроз Госпо­да својега Исуса Христа.« (Римљанима 5,1) Оправдање значи опроштење. То значи да је срце, очишћено од мртвих дела, спремно да прими благослов посвећења. Бог нам је објавио шта морамо учинити да бисмо примили овај благослов: »Тако, љубазни моји, као што ме свагда слушасте, не само кад сам код вас, него и сад много већма кад нисам код вас, градите спасење своје са страхом и дрхтањем. Јер је Бог што чини у вама да хоћете и учините као што Му је угодно. Све чините без вике и премишљања, да будете прави и цели, деца Божја без мане усред рода неваљалога и покваренога, у коме светлите као видела на свету.« (Филибљанима 2,12-15)
Божја љубав, негована у срцу и откривена у речима и делима, учиниће више него било шта друго, на оплемењивању и уздизању људских бића. У Христовом животу ова љубав нашла је свој потпуни израз. Спаситељ је на крсту остварио помирење за пали род. Светост је плод ове жртве. Ми имамо обећање овог великог дара зато што је Он умро за нас. Христос чезне да нам уручи тај дар. Он жуди да нас учини судеоницима у Његовој природи. Он жели да спасе оне који су се због свог греха одвојили од Бога. Он их позива да изаберу да служе Њему, да себе у целости препусте Његовом надзору, и уче од Њега како да чине Божију вољу. (Signs of the Times, 17. децембар 1902)
*********
29. март


ПОНИЗНОСТ


»И помолих се Господу Богу својему и исповедајући се рекох: О Господе, Боже велики и страшни, који држиш завет и милост онима који Те љубе и држе заповести Твоје; згрешисмо и зло чинисмо и бисмо безбожни, и одметнусмо се и одступисмо од заповести Твојих и од закона Твојих.« (Данило 9,4.5)


Лажно посвећење носи са собом хвалисав, самоправедан дух који је стран библијској вери. Кротост и понизност плодо­ви су Духа. Пророк Данило је био пример истинског посвеће­ња. Његов дуги живот био је испуњен племенитом службом за свог Господара. Он је био »мили човек« (Данило 10,11) за Небо и примио је такве почасти које су ретко красиле неког смртника. Па ипак, његова чистота карактера и непоколебљива верност биле су равне његовој понизности и скрушености.
Уместо да изјављује како је чист и свет, овај се часни пророк поистоветио са стварним грешницима у Израиљу, док се молио Богу за свој народ: »Јер не правде своје ради него ради велике милости Твоје падамо пред Тобом молећи се.« (Данило 9,18) »Згрешисмо, безбожни бисмо.« (15. стих) И »са греха наших и с безакоња отаца наших Јерусалим и Твој народ поста руг у свих који су око нас.« (16. стих)
Он каже: »Ја још говорах и мољах се и исповедах грех свој и грех народа свог Израиља.« (20. стих) И кад се касније Син Божији појавио и одговорио на његову молитву дајући му упутства, Данило је рекао: »Лепота ми се нагрди и не имах снаге.« (Данило 10,8)
Они који истински теже савршеном хришћанском карактеру никада неће гајити мисао да су безгрешни. Што се више њихови умови баве Христовим карактером и што ближи поста­ју Његовом божанском обличју, то јасније уочавају Његову бес­прекорну савршеност и дубље увиђају своје слабости и недостатке. Они који тврде да су без греха доказују да су далеко од светости. Због тога што немају право познање Христа, они не могу да виде у себи одраз Његовог лика. Што је већа удаљеност између њих и њиховог Спаситеља, то праведнији изгледају у својим очима. (The Spirit of Prophecy, в. 4, р. 301.302)
*********
30. март


ОСЛАЊАЊЕ НА БОГА


»Не као да већ достигох или се већ саврших, него терам не бих ли достигао као што ме достиже Христос Исус.« (Филибљанима 3,12)


Искуство хришћанина у његовој првој љубави је пуно једноставности и свежине; али док се његове могућности умножавају, треба да се увећава и његово искуство, као и његово знање. Он треба да постане јак да би носио одговорност, а његова зрелост треба да буде сразмерна његовим привилегијама...
Али ако сваког тренутка не постоји зависност од Христа, увећање знања и умножавање привилегија покренуће самопоуздање и самоправедност. Млади хришћанин је у опасности да заборави да је Христос Онај који је започео добро дело у њему, и да га Христос мора и довршити. Човек мора да одбаци све личне заслуге и у целости да верује у заслуге Онога који је превише мудар да би могао да погреши. Човек сам од себе не може учинити никакво добро. Исус је рекао: »Јер без Мене не можете чинити ништа.« (Јован 15,5) Људско биће мора да се учврсти у Богу.
Даривањем Христа излило се цело Небо, и кроз Христа вер­нику је обећан Свети Дух. Исус је рекао својим ученицима: »А Утешитељ, Дух Свети, којега ће Отац послати у име Моје, Он ће вас научити свему и напоменуће вам све што вам рекох.« (Јован 14,26) Христос не само да нуди опроштење ономе који верује и који се каје, него му обећава и сталну помоћ Светога Духа.
Човек у расту семена у земљи не може да види деловање невидљивих сила које доприносе развитку биљке до савршенства, која даје прво влат, па стабљику, а на крају и цели плод. Иако млади у вери, ви можете знати да сте прешли из смрти у живот, ако плодови Духа постоје у вашем животу. Ако растете у вери, нади и љубави, можете знати да су се ваше духовне очи отвориле. Ако се одушевљавате планом спасења, ако уживате у размишљању о славном исказивању божанског карактера, ако се ваше срце, док мислите о Божјој љубави, испуњава захвалношћу и радошћу, тада можете бити сигурни да сте просветљени зрацима Светога Духа, и небеска сила допринеће сазревању вашег карактера у вашем хришћанском животу. (Signs of the Times, 27. март 1893)
*********
31. март


ХРИСТОЛИКОСТ


»Љубазни, сад смо деца Божја, и још се не показа шта ћемо бити; него знамо да кад се покаже, бићемо као и Он, јер ћемо Га видети као што јест.« (1. Јованова 3,2)


Христос ће ускоро доћи на небеским облацима и ми се морамо припремити да бисмо Га дочекали без иједне мрље на себи. Сада је време да прихватимо Христов позив. Он каже: »Ходите к Мени сви који сте уморни и натоварени, и Ја ћу вас одморити. Узмите јарам Мој на себе и научите од Мене, јер сам Ја кротак и смеран у срцу, и наћи ћете покој душама својим.« (Матеј 11,28.29) Речи које је Христос упутио Никодиму имају практичну вредност и за нас данас: »Заиста, заиста ти кажем: Ако се ко не роди водом и Духом, не може ући у царство Божје. Што је рођено од тела, тело је, а што је рођено од Духа, дух је. Не чуди се што ти рекох: Ваља вам се наново родити. Дух дише где хоће и глас његов чујеш, а не знаш одкуда долази и куда иде; тако је сваки човек који је рођен од Духа.« (Јован 3,5-8)
Божја сила која обраћа мора да почива у нашим срцима. Ми морамо да проучавамо Христов живот и усвојимо божански Узор. Морамо да размишљамо о савршенству Његовог карактера, и променимо се у Његово обличје. Ко не покори своје страсти и ко своју вољу не потчини Христовој, неће ући у Божје царство.
Небо је слободно од сваког греха, од све прљавштине и нечистоте; ако желимо да живимо у тој атмосфери и гледамо Христову славу, уз помоћ Његове благодати и праведности, морамо бити чисти у срцу, савршени у карактеру. Не смемо бити заузети забавом и задовољствима, него припремом за славне станове које је Христос отишао да припреми за нас. Ако смо верни, ако тежимо да будемо благослов другима, ако смо стрпљиви у добрим делима, Христос ће нас по свом Доласку крунисати славом, чашћу и бесмртношћу. (Review and Herald, 28. април 1891)
*********