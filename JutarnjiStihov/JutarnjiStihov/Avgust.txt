**********
1. август


БИБЛИЈА – ОД БОГА НАДАХНУТА


»Све је Писмо од Бога дано, и корисно за учење, за карање, за поправљање, за поучавање у правди.« (2. Тимотију 3,16)


Библија указује на Бога као на свог Аутора, иако је писана људском руком; разноврсним стилом својих различитих књига, открива одлике својих многобројних писаца. Све истине откривене у њој, »од Бога су дане« (2. Тимотију 3,16); али изражене људским речима. Бесконачни је својим Светим Духом расветлио ум и срце својих слугу. Давао им је снове и виђења, симболе и слике, а они којима је истина на тај начин била откривана, обликовали су божанске мисли људским језиком.
Десет заповести изговорио је сам Бог, и написао их својом руком. Оне имају божанско, а не људско порекло. Тако Библија са својим истинама, које су изражене људским језиком, представља заједништво божанског и људског. Такво заједништво постојало је у природи Исуса Христа, који је био Божји Син и Син човеков. На Библију се односи оно што се односило на Христа, да »Реч постаде тело и усели се у нас«. (Јован 1,14)
Библијске књиге написане у различитим временима, настојањем људи који су се веома разликовали по свом положају и занимању, по душевним и духовним способностима, откривају велике стилске разноликости, али и разноврсност тема којима се баве. Различити аутори служе се различитим начинима изражавања; често једну исту истину један писац износи много јасније од другога. Пошто чак неколико аутора расправља о истој теми, али са различитим приступом или се различито односе према њој; може се стећи утисак, а то се посебно догађа површним, немарним читаоцима, или читаоцима пуних предрасуда, да постоје неке несагласности или супрот­ности управо на оним местима на којима разумни, побожни истраживач, који има јасан увид, открива само потпуни и савршени склад. (Велика борба, стр. vii, viii; издање 2006)
**********
2. август


РАЗНОЛИКОСТ СТИЛОВА


»И имамо најпоузданију пророчку реч, и добро чините што пазите на њу, ако на видело које светли у тамноме месту, докле дан не осване и Даница се не роди у срцима вашима.« (2. Петрова 1,19)


Библијски писци морали су своје сазнање да изразе људским језиком. Њу су писали људи. Ови људи били су надахнути Светим Духом. Због несавршености људског разумевања језика, или због изопачености људског ума, вештог да не искаже истину, многи читају и тумаче Библију тако да угоде себи. 
Свето писмо је давано људима, не у облику непрекинутог низа заокружених исказа, већ део по део, из нараштаја у нараштај, онако како је Бог у свом провиђењу запазио згодне прилике да утиче на људе у разним временима и на различитим местима. Људи су писали онако како их је водио Свети Дух. Настаје »прво трава, потом клас, па онда испуни пшеницу у класу«. (Марко 4,28) Управо је тако са библијским истинама које су нам упућене. 
Не постоји увек савршени ред или видљиво јединство у Светом писму. Христова чуда нису дата по тачном редоследу, али су дата како су прилике налагале, према потреби за овим божанским откривањем Христове силе. Библијске истине су попут сакривеног блага. За њима треба трагати, ископати их уз велике напоре. Они који само површински читају Свето пи­смо ће, уз своје ограничено знање за које сматрају да је веома дубоко, говорити о противречностима у Библији и доводити у питање ауторитет Светог писма. Међутим, они чија су срца у складу с истином и дужношћу, претраживаће Свето писмо срцем које је припремљено да прими божански утицај. (Selected Messages, b.1, p. 19.20)
**********
3. август


РАЗЛИЧИТИ УТИЦАЈИ НА ПИСЦЕ


»Јер никад пророштво не би од човечије воље, него научени од Светога Духа говорише свети Божји људи.« (2. Петрова 1,21)


Пошто истину износе различити појединци, на видело излазе и њени различити видови. Један писац је много дубље задивљен једним делом предмета; јасно схвата оне тачке које се слажу с његовим искуством или с његовом способношћу схватања и оцењивања; други разматра другу фазу; и тако сваки од њих, под утицајем Светога Духа, објављује оно што се најдубље и најснажније урезало у његов ум – различите видове истине у животу свакога од њих, али је ипак савршени склад остварен преко свих. Истина, откривена на тај начин, сједињује се и прераста у савршену целину, прилагођену да задовољи потребе људи у свим животним околностима и искуству.
Богу је било угодно да преко људских оруђа пренесе своју истину свету; и Он сам, својим Светим Духом, одређивао је и оспособљавао људе да изврше то дело. Он је усмеравао њихов ум приликом избора о чему ће говорити и шта ће писати. Благо је било стављено у земљане судове, иако је потицало са Неба. Сведочанства су преношена несавршеним изражајним могућностима људског језика, али је сведочанство било Божје; послушно, верно Божје дете пратило га је у слави божанске силе, пуне благодати и истине.
Бог је у својој Речи, поверио људима знање неопходно за спасење. Света писма морају бити прихваћена као ауторитативно, непогрешиво откривење Његове воље. Она су мерило карактера, правило вере и потврда искуства. »Све је писмо од Бога дано и корисно за учење, за карање, за поправљање, за поучавање у правди, да буде савршен човек Божји, за свако добро дело приправљен.« (Велика борба, стр. 9.10; издање 2006)
**********
4. август


БОЖАНСКА ПОРУКА ИЗРЕЧЕНА ЉУДСКИМ ЈЕЗИКОМ


»Бог који је негда много пута и различним начином говорио очевима преко пророка, говори и нама у последак дана ових преко Сина, којега постави Наследника свему, кроз којега и свет створи.« (Јеврејима 1,1.2)


Библија нам није дата на неком величанственом, надљудском језику. Исус је, да би стигао до човека тамо где се и налази, узео на Себе људску природу. Библија је дата на језику људи. Све што је људско, то је и несавршено. Различита значења изражавају се истом речју; не постоји засебна реч за сваки посебан појам. Библија је дата за практичну примену.
Умови су различити. Не схватају исто сви изразе и наводе. Неки схватају изјаве из Светог писма онако како одговара њиховом властитом уму и случају. Предрасуде и предубеђења имају снажан утицај, замрачују разумевање и збуњују ум чак и док се читају речи из Светог писма...
Библију су написали надахнути људи, али она није Божји начин размишљања и изражавања; него људски. Бога, као писца, не налазимо у Библији. Људи ће често рећи да овај или онај израз не приличи Богу. Али Бог није Себе ставио у речи, логику, реторику у Библији, да би Му се по томе судило. Писци Библије су били Божји писари, а не Његово перо. Погледајте различите писце.
Библијске речи нису надахнуте, већ су људи били надахнути. Надахнуће не делује на нечије речи или изражавање, већ на самог човека, и он се под деловањем Светог Духа испуњава мислима. Међутим, речи добијају печат ума тог одређеног појединца. Божански ум се прелива, пресипа на њега. Божански ум и воља стапају се с људским умом и вољом; тако човекове изјаве постају Божја реч. (Selected Messages, b. 1, p. 20.21)
**********
5. август


БОЖЈЕ ПРИСУСТВО МЕЂУ ЉУДИМА


»И јави му се анђео Господњи у пламену огњеном из купине. И погледа, а то купина огњем гори, а не сагорева.« (2. Мојсијева 3,2)


У петак 20. марта [1896.] рано сам устала, око пола четири ујутро. Док сам писала о петнаестом поглављу Јеванђеља по Јовану, одједном се на мене спустио узвишени мир. Чинило ми се да је цела соба испуњена небеском атмосфером. Изгледало је да моју собу испуњава света Присутност. Одложила сам своје перо и чекала да видим шта ће ми Дух рећи. Нисам никога видела. Нисам чула никакав глас, али сам осетила да је небески Посматрач близу мене; осетила сам да се налазим у Исусовој присутности.
Немогуће ми је да опишем онај угодни мир и светлост, који су испунили моју собу. Света атмосфера ме је окружила, и мом су уму и разумевању били изнесени предмети који су имали огромну важност и значај. Преда мном је пролазио низ слика као да ми је невидљива Присутност говорила. Предмет о коме сам писала као да ми се изгубио из мисли, а други предмет ја­сно се указао преда мном. Била сам обузета великим страхопоштовањем, док су се предмети утискивали у мој ум. (Selected Messages, b. 3, p. 35.36)
У четвртак сам устала рано, око два сата ујутро, и била заузета писањем о правом Чокоту, кад сам осетила Присутност у својој соби, као и много пута раније, изгубила сам из мисли све оно о чему сам размишљала. Чинило ми се као да се налазим у Исусовој присутности. Он ми је говорио оно што је требало да сазнам. Све ми је било тако јасно да једноставно нисам могла погрешно разумети. (Исто, p. 36)
**********
6. август


ПРОРОК КОЈИ ПРИМА ВИЂЕЊА


»Али ми се не помаже хвалити, јер ћу доћи на виђења и откривења Господња. Знам човека у Христу који пре четрнаест година, или у телу не знам; или осим тела, не знам: Бог зна, би однесен до трећега неба.« (2. Коринћанима 12,1.2)


Будући да се често постављају питања о мом стању током виђења и након што она престану, могу рећи да кад Господ нађе за сходно да ми да виђење, ја бивам одведена у присутност Ису­са и анђела и потпуно сам несвесна овоземаљске стварности. Не могу да видим ништа даље од онога на шта ме анђео упути. Моја је пажња често усмерена на призоре који се одвијају на Земљи.
Повремено бивам однесена далеко у будућност и показује ми се шта ће се догодити. Некада ми се показују ствари онако како су се одиграле у прошлости. Пошто се повратим из виђења, не сећам се одмах свега што ми је показано, и ствари ми нису сасвим јасне, све док не почнем да пишем, а тада призори поново оживе у мом уму као што су ми били показани у виђењу, и слободно могу да пишем о њима.
Понекад ствари које су ми показане бивају након виђења скривене од мене, и не могу их се сетити, све док не дођем пред људе на које се виђење односи, а тада ми се живо и јасно врате у сећање. Ја исто толико зависим од Господњег Духа кад говорим или пишем о виђењу, као и док га имам. Немогуће ми је да дозовем у свест оно што ми је показано, све док ме Господ не подсети на то, онда када Он жели да говорим или пишем о томе. (Selected Messages, b. 1, p. 36.37)
Иако исто толико зависим од Господњег Духа приликом записивања својих виђења као и када их примам, ипак су речи којима описујем оно што сам у виђењу видела моје властите, осим ако ми их је изговорио анђео, а њих увек уоквирујем знацима навода. (Исто, p. 37)
**********
7. август


ИСТОРИЧАР – КОРИСТИ СВЕТОВНЕ ИЗВОРЕ


»Будући да многи почеше описивати догађаје који се испунише међу нама, као што нам предаше који испрва сами видеше и слуге Речи бише: Намислих и ја, испитавши све од почетка, по реду писати теби, честити Теофиле.« (Лука 1,1-3)


Док је Божји Дух откривао мојим мислима велике истине своје Речи и призоре из прошлости и будућности, било ми је наложено да објавим другима оно што ми је било откривано – да пратим историју сукоба кроз све протекле векове, посебно да бих је представила у таквој светлости која ће расветлити борбу у будућности која се брзо приближава. Трудећи се да остварим тај циљ, покушавала сам да на такав начин изаберем и прикупим збивања из историје Цркве да сам могла да пратим разоткривање великих пробних истина које су у различитим раздобљима биле даване свету, које су изазивале сотонин гнев и непријатељство Цркве окренуте свету, а које су својим сведочењем подржавали они који »нису марили за свој живот до саме смрти«.
У тим записима можемо сагледати наговештаје о сукобу који је пред нама. Пратећи их у светлости Божје речи, просветљени Његовим Духом, можемо сагледати замке злога, и опасности којих се морају чувати они који ће приликом Његовог доласка бити проглашени »без мане« пред Господом.
Велики догађаји који су обележили напредак реформи у прошлим временима, сада су постали историја, добро позната и широко призната у протестантском свету; то су чињенице које нико не може оспорити. Ову историју, у складу са сврхом књиге укратко сам представила; ова сажетост мора бити узета у обзир, јер су чињенице сабијене у мали простор који је изгледао усклађен са потребом да њихова важност буде правилно схваћена. У неким случајевима, у којима су историчари тако груписали збивања да омогуће сажето, правилно схватање предмета или су на прихватљив начин сажимали појединости, наводила сам њихове речи, међутим, у неким случајевима нисам посебно наводила изворе, јер цитати нису били навођени с циљем да аутори буду истакнути као ауторитети, већ зато што су њихове речи омогућавале брзо и јасно представљање предмета. Приказивањем искустава и погледа оних који су унапређивали дело реформе у наше време, на сличан начин послужила сам се њиховим објављеним делима. (Велика борба, стр. xiii.xiv; издање 2006)
**********
8. август


СВЕДОК – НАДАХНУТ ДА СВЕДОЧИ


»Што видесмо и чусмо то јављамо вама да и ви с нама имате заједницу; а наша је заједница с Оцем и са Сином Његовим Исусом Христом.« (1. Јованова 1,3)


Дело које је почело као слабо и сиромашно, наставило је да напредује и јача. Издавачке куће и мисије у многим земљама сведоче о његовом расту. За разлику од издања нашег првог листа, које смо у платненом џаку носили на пошту, сада се стотине и хиљаде примерака наших различитих часописа свакога месеца шаљу из наших издавачких кућа. Божја рука била је у Његовом делу и учинила да оно напредује и расте.
Каснија историја мог живота обухвата историју многих установа које су изникле међу нама и с којима сам била блиско повезана. За подизање ових установа мој супруг и [ја] радили смо и пером и гласом. Кад бих се, макар само успут, осврнула на искуства из ових живих и радних година, тај запис премашио би величину овог извештаја. Сотонини напори да заустави дело и уништи раднике нису престајали; али Бог се брине за своје слуге и своје дело.
Осврћући се на нашу прошлост и присећајући се сваког корака којим смо напредовали до данашњег дана, могу рећи: »Хвалите Господа!« Док гледам шта је Господ учинио испуњавам се дивљњем и поверењем у Христа као Водича. Немамо се чега бојати у будућности, осим ако заборавимо пут којим нас је Господ водио и поуке које нам је давао у прошлости.
Дужни смо Богу да употребимо сваку предност коју нам је даровао да бисмо улепшали истину светошћу карактера, као и да онима који се налазе у тами заблуде и греха објавимо поруке упозорења, утехе, наде и љубави. (Life Sketches, p. 195.196)
**********
9. август


САВЕТНИК – НАДАХНУТO САВЕТУЈЕ


»Јер од бриге многе и туге срца написах вам с многим сузама, не да бисте се ожалостили него да бисте познали љубав коју имам изобилно к вама.« (2. Коринћанима 2,4)


Кад сам отишла у Колорадо, била сам тако оптерећена због вас да сам у својој слабости написала многе странице, које треба прочитати на вашем богослужењу. Слаба и уздрхтала, устала сам у три сата ујутро да бих вам писала. Бог је говорио. Могли бисте рећи да је у питању обично писмо. Да, то је само писмо, али надахнуто Божјим Духом, да вам изнесем оно што ми је Он показао. У овим писмима која пишем, у сведочанствима која преносим, износим вам оно што је Господ изнео мени. Не пишем ниједан чланак за часопис у коме изражавам само своје личне идеје. Они садрже оно што ми је Бог показао у визији, драгоцене зраке светлости који се шире од престола...
Који ћете глас признати као Божји? Коју силу Господ још има на располагању да исправи ваше грешке и покаже вам ваш пут онаквим какав јесте? Којом силом делује у Цркви? Ако одбијате да верујете, све док се не уклони и најмања сенка несигурности, и најмања могућност сумње, ви нећете никада веровати. Сумња која захтева савршено знање никада се неће подвластити вери. Вера почива на осведочењу, а не на доказима. Господ захтева од нас да послушамо глас дужности, иако свуда око нас постоје многи други гласови, који нас наводе да пођемо супротним смером. Ми треба да будемо веома опрезни да бисмо раздвојили Божји глас од осталих. Морамо се одупрети и победити сопствене побуде и слушати глас савести без оклевања или компромиса, да тај глас не би утихнуо, а наша воља и склоности преузеле контролу над нама.
Господња реч долази свима онима који се не опиру Његовом Духу, одлучни да не чују и не послушају. Тај глас чује се у опоменама, саветима, у укорима. То је Господња порука светлости Његовом народу. Ако будемо чекали гласнији позив или бољу прилику, светлост се може повући, а ми ћемо остати у тами. (Selected Messages, b. 1, p. 27.28)
**********
10. август


ВОЂА – ПОЗИВ НА ПРЕДАЊЕ


»Ако ли вам није драго служити Господу, изберите себи данас коме ћете служити: Или богове којима су служили оци ваши с ону страну реке, или богове Амореја у којих земљи живите; а ја и дом мој служићемо Господу.« (Исус Навин 24,15)


Осећам посебно занимање за закључке и одлуке који ће бити на овој конференцији [Генерална конференција 1901] у вези са пословима које је требало обавити пре много година, а посебно пре десет година, када смо се сакупили на конференцији и када су Дух и Божја сила били присутни на заседању, сведочећи да је Бог био спреман да ради за овај народ, кад би он усвојио ред...
Светлост која ми је тада дата открила је да овај народ треба да стоји на вишем месту од других народа који живе на овој Земљи, да треба да буду одан народ, народ који правилно приказује истину. Посвећујућа сила истине, откривена у њиховом животу, треба да их одвоји од света. Треба да имају морално достојанство, да стоје у тако блиској повезаности с Небом да им Господ Бог Израиљев може начинити место на Земљи.
Из године у годину изговарано је исто признање, али начела која уздижу народ нису уведена у живот. Бог им је дао јасну светлост о томе шта треба да чине, а шта не, али они су се одвојили од те светлости и ја се заиста чудим како то да данас још увек напредујемо. То је због велике милости нашег Бога, а не због наше праведности, да се Његово име не би срамотило по свету...
Божја реч мора бити наш водич. Пазите ли на Реч? Сведочанства ни у коме случају нису дата уместо Речи. Она треба да вам укажу на занемарену Реч, да бисте се хранили Исусовим речима, да бисте се могли живом вером изграђивати од онога чиме се храните. Ако живите у послушности Христу и Његовој речи, ви заправо једете лишће са дрвета живота, које служи за исцељивање народима. (General Conference Bulletin, 3. април 1901)
**********
11. август


ПИСАЦ – ОБЈАВЉУЈЕ ПО БОЖЈОЈ НАРЕДБИ


»И рече Онај што сеђаше на престолу: Ево све ново творим. И рече ми: Напиши, јер су ове речи истините и верне.« (Откривење 21,5)


Елен Вајт није идејни творац ових књига. Оне садрже упутства која јој је током њеног живота Бог откривао. Оне садрже драгоцену, утешну светлост коју је Бог милостиво дао својој слушкињи да би је она пренела свету. С њихових страница ова светлост обасјава срца људи и жена, водећи их Спаситељу. Господ је наложио да се ове књиге шире по целом свету. У њима се налази истина која примаоцу постаје животворни мирис. Оне су неми сведоци за Бога.
У прошлости, оне су у Његовим рукама биле средство за осведочавање и обраћење многих душа. Многи су их читали с великим занимањем; пошто су их прочитали видели су делотворност Христовог помирења, и поуздали су се у силу тог помирења. Били су подстакнути да своју душу повере свом Створитељу на чување, чекајући и надајући се Спаситељевом доласку када ће Он своје вољене одвести у њихов вечни дом. Ове књиге у будућности многима ће учинити Јеванђеље јаснијим, откривајући им пут спасења.
Господ је послао свом народу много упутстава, тачку по тачку, савет по савет, мало овде, мало онде. Мало пажње поклања се Библији, па је зато Господ дао мању светлост која треба да води људе и жене до веће светлости. О, колико би добра било остварено када би књиге које носе ову светлост биле читане са жељом да се начела изнесена у њој спроведу! Наступила би хиљаду пута већа будност, хиљаду пута веће самоодрицање и одлучнији напори. Много би више било оних који се радују у светлости садашње истине.
Браћо моја и сестре, радите марљиво на ширењу ових књига. Радите од срца, и Божји ће благослови починути на вама. Идите напред у вери, молећи се да Бог припреми људска срца да приме истину. Будите пажљиви и учтиви. Покажите својим доследним животом да сте истински хришћани. Ходајте и радите у небеској светлости, и ваша ће стаза бити као стаза праведника, на којој све више светли, док не сване савршени дан. (Review and Herald, 20. јануар 1903)
**********
12. август


ОБЈАШЊЕЊЕ ИСТИНЕ


»У почетку молитве твоје изиђе реч, и ја дођох да ти кажем, јер си мио; зато слушај реч, и разумеј утвару.« (Данило 9,23)


Након што је прошао очекивани дан 1844. године, трагали смо за истином као за скривеним благом. Састајала сам се с браћом и ми смо проучавали и усрдно се молили. Често смо остајали заједно до касно у ноћ, а понекад и целу ноћ, молећи се за светлост и проучавајући Реч. Ова браћа стално су се сакупљала ради проучавања Библије, да би могли да схвате њено значење и припреме се да је у сили износе. Кад би у свом проучавању дошли до тачке да кажу: »Не можемо даље«, тада би Дух Господњи сишао на мене. Добила бих виђење, и примила јасно објашњење тих текстова које смо проучавали, с упутством како да успешно радимо и поучавамо. Тако нам је давана светлост која нам је помогла да схватимо шта Свето писмо каже о Христу, Његовој служби, Његовом свештенству. Непрекидни ток истине, која се протезала од тог времена па све до времена у коме ћемо ући у Божји град био ми је јасно изнесен, а ја сам другима преносила упутства, која је мени давао Господ.
Током читавог тог раздобља нисам могла да пратим нити разумем размишљање моје браће. Мој ум као да је био закључан, и ја, док смо проучавали, нисам могла да схватим значење Светог писма. Ово је била једна од највећих жалости у мом животу. Била сам у таквом стању ума све док нису биле разјашњене све основне тачке наше вере, у складу с Божјом речи. Браћа су знала да не могу разумети ове ствари док нисам у виђењу, и они су прихватили та откривења као светлост непосредно примљену с Неба.
Појавиле су се многе заблуде, и мада сам тада била тек не­што више од детета, Господ ме је слао из једног места у друго да укорим оне који су се држали лажних доктрина. Постојали су неки који су били у опасности да оду у фанатизам, и наложено ми је у име Господње да им објавим упозорење с Неба. (Review and Herald, 25. мај 1905)
**********
13. август


ОТКРИВАЊЕ БИБЛИЈСКЕ ИСТИНЕ


»Да Бог Господа нашега Исуса Христа, Отац славе, даде вам Духа мудрости и откривења да Га познате.« (Ефесцима 1,17)


Истине које су се откривале једна за другом, док смо напредовали у складу са низом пророчанстава откривених у Божјој речи, данас су истина, света и вечна истина. Они који су напредовали корак по корак у прошлости нашег искуства, сагледавајући ланац истине у пророчанствима, постајали су спремни да прихвате и послушају сваки зрак светлости. Они су се молили, постили, проучавали, трагали за истином као за скривеним благом, док нас је Свети Дух поучавао и водио.
Изношене су многе теорије сличне истини, али толико прожете погрешно протумаченим и погрешно примењеним стиховима из Писма, да су довеле до опасних заблуда. Ми врло добро знамо како је откривана свака тачка истине, и како је Божји Свети Дух на њу ставио свој печат. А током тог времена чули су се гласови: »Ово је истина«, »Ја имам истину; крените за мном«. Али стизала су и упозорења: »Не слах тих пророка, а они трчаше.« (Јеремија 23,21)
Господње је вођство било видљиво, и чудесна су била Његова откривења онога што је истина. Господ Бог небески утемељио је истину, тачку по тачку. Оно што је било истина тада, истина је и данас. Али и даље се чују гласови: »Ово је истина. Ја имам нову светлост.« Ова нова светлост о пророчанском низу настаје погрешном применом Речи, и она оставља Божји народ да плута пучином без сидра. Кад би онај који проучава Реч узео истине које је Бог открио водећи свој народ, и кад би усвојио ове истине, прихватио их и применио у свом практичном животу, оне би биле живи канал светлости. Али они који су одлучили да пронађу нове теорије мешају истину и заблуду, а кад покушају да шире те теорије, показује се да оне не потичу с божанског олтара и зато нестају у тами. (Manuscript Releases, b. 17, p. 4.5)
**********
14. август


ГРАДИТИ НА ТЕМЕЉУ


»Назидани на темељу апостола и пророка, где је камен од угла сам Исус Христос.« (Ефесцима 2,20)


Нека ниједан човек не покуша да руши темеље истине која нас је учинила оним што јесмо. Бог је, корак по корак, водио свој народ напред, иако су се свуда унаоколо налазиле замке заблуда. Под предивним вођством јасног: »Тако каже Господ«, откривана је истина која је издржала испит. Кад се појаве људи који покушавају да одвуку ученике за собом, супротставите им се истинама које су издржале огњену пробу.
»И анђелу сардске цркве напиши: Тако говори Онај што има седам духова Божјих, и седам звезда: Знам твоја дела, да имаш име да си жив, а мртав си. Стражи, и утврђуј остале који хоће да помру, јер не нађох твојих дела савршених пред Богом својим. Опомињи се, дакле, како си примио и како си чуо, и држи и покај се. Ако ли не узастражиш, доћи ћу на тебе као лупеж, и нећеш чути у који ћу час доћи на тебе.« (Откривење 3,1-3)
Они који настоје да уклоне старе путоказе нису чврсто утемељени; они не памте како су примили и чули. Они који покушавају да унесу теорије које би уклониле стубове наше вере у односу на Светилиште, или на Божју или Христову личност, раде као слепи људи. Они настоје да унесу несигурност и Божји народ усмере без сидра на пучину.
Они који тврде да се поистовећују са поруком коју нам је Бог дао треба да имају оштро, бистро духовно разумевање, да би могли да разликују истину од лажи. Речи које је изговорио Божји весник гласе: »Пробуди стражаре«. Ако људи буду препознавали дух порука које примају и ако буду настојали да сазнају из кога извора долазе, Господ Бог Израиљев чуваће их да не буду одведени на странпутицу. (Manuscript Release 760, p. 9.10)
**********
15. август


СУОЧАВАЊЕ С ФАНАТИЗМОМ


»Јер вам не показасмо силе и доласка Господа нашега Исуса Христа по приповеткама мудро измишљеним, него смо сами видели славу Његову.« (2. Петрова 1,16)


Непрестано ми је у прошлости налагано да говорим против маштовитих и забрањених поставки које су појединци износили. Моја порука је увек била: Проповедајте Реч једноставно у понизности; износите јасну, неокаљану истину људима. Не отварајте врата фанатизму, јер његов утицај ум испуњава збрком, а Божјем народу доноси обесхрабрење и поткрада веру...
Кад год сам се сретала с фанатизмом у различитим облицима, примала сам јасан и одлучан налог да подигнем свој глас против утицаја фанатика. У неким случајевима, ово зло испољавало се у облику провера за сигурно препознавање Божје воље који су били људског порекла; показано ми је да је то била силна обмана, која је прерасла у занесеност, и да је супротна Господњој вољи. Ако будемо следили такве методе, почећемо да потпомажемо планове непријатеља. У прошлости, неки од наших верника имали су огромну веру у постављање знакова којима би одређивали своју дужност. Неки су толико веровали тим знацима да су ишли тако далеко да су међу собом мењали своје жене, уносећи прељубу у цркву.
Показано ми је да ће се поновити обмане попут таквих с којима смо се сретали у раном раздобљу нашег дела, и да ћемо с њима морати поново да се сретнемо у завршним данима нашег рада. Данас смо позвани да све своје снаге ставимо под Божију контролу, и користимо своје способности у складу са светлошћу коју нам је Он дао. Читајте четврто и пето поглавље Јеванђеља по Матеју. Проучите Јеванђеље по Матеју 4,8-10; такође и 5,13. Размишљајте о светом делу које је Христос обављао. То је начин да начела Божје речи прожму наш рад. (Selected Messages, p. 2, p. 28.29)
**********
16. август


СПРЕЧАВАЊЕ ФАНАТИЗМА


»Пазите, дакле, на себе и на све стадо у коме вас Дух Свети постави старешинама да пасете цркву Господа и Бога коју стече крвљу својом, јер ја ово знам да ће по одласку моме ући међу вас тешки вуци који неће штедети стада. И између вас самих постаће људи који ће говорити изврнуту науку да одвраћају ученике за собом.« (Дела 20,28-30)


Фанатизам ће се појавити усред нас. Наступиће обмане, и то таквог карактера да ће готово успети да заведу и изабране. Кад би оне садржале очигледне недоследности и видљиво неистините тврдње, тада ове речи Великог Учитеља не би биле потребне. Ово је упозорење дато управо због многобројних и разноврсних опасности које ће настати.
Разлог због кога истичем знак опасности је тај што кроз просветљење Божјим Духом видим оно што моја браћа не ра­за­знају. Није неопходно да истичем свако поједино раздобље обмана којих ће они морати да се чувају. Довољно је да вам само кажем, будите опрезни; и као верни стражари чувајте стадо Божје да не прима без разлике све оно што му се нуди као да је од Господа. Ако радимо на томе да изазовемо узбуђена осећања, имаћемо све што желимо и више него што умемо да искористимо. Мирно и разговетно »проповедајте Реч«. Не смемо мислити да је наш посао да стварамо узбуђење.
Само Свети Божји Дух може да створи здраво одушевљење. Нека Бог ради, а људи нека тихо ходају пред Њим, стражарећи, чекајући, молећи се, гледајући Исуса у сваком тренутку, вођени и под бриговођством драгоценог Духа, који је Светлост и Живот. (Selected Messages, b. 2, p. 16.17)
**********
17. август


ПРЕПОЗНАВАЊЕ ДОКТРИНАРНИХ ГРЕШАКА


»И трпљење Господа нашега држите за спасење, као што вам и љубазни наш брат Павле по даној му премудрости писа. Као што говори о овоме и у свима својим посланицама, у којима имају неке ствари тешке разумети, које ненаучени и неутврђени изврћу, као и остала Писма, на своју погибао.« (2. Петрова 3,15.16)


Господ ће сигурно учинити за нас велике ствари, ако будемо гладовали и жеднели за праведношћу. Ми смо откупљено власништво Исуса Христа. Не смемо изгубити своју оданост, своју посвећеност. Ми смо у борби против заблуда и обмана које треба уклонити из умова оних који не живе по светлости коју већ имају. Библијска истина наша је једина сигурност.
Ја знам и схватам да се морамо утврдити у вери, у светлости истине која нам је дата у нашем раном искуству. У то нас је време салетала једна заблуда за другом, а проповедници и доктори уносили су нове доктрине. Ми смо проучавали Свето писмо са много молитве, а Свети Дух откривао је истину нашем уму. Понекад смо и целе ноћи посвећивали проучавању Светог писма и усрдној молитви за Божје вођство. Групе озбиљних, посвећених људи и жена сакупљале су се из овог разлога. Божја сила се спуштала на мене и ја сам могла јасно да одредим шта је истина, а шта заблуда.
Док су се тачке наше вере тако утврђивале, наше су се ноге нашле на чврстом темељу. Прихватали смо истину, тачку по тачку, под деловањем Светога Духа. Примала сам визије и добијала у њима објашњења. Даване су ми слике небеских ствари и светилишта, тако да смо се нашли тамо где нас је светлост обасјала јасним, блиставим зрацима.
Све ове истине овековечене су у мојим списима. Господ никада не оповргава своју Реч. Људи могу ковати план за планом и непријатељ може настојати да одвуче душе од истине, али сви који верују да је Господ говорио преко сестре Вајт и да јој је дао поруку, биће сачувани од многих обмана које ће настати у ове последње дане. (Manuscript Release 760, p. 22.23)
**********
18. август


О БУДУЋИМ ОБМАНАМА
»А бeјаше и лажних пророка у народу, као што ће и међу вама бити лажних учитеља, који ће унети јереси погибли, и одрицаће се Господара који их искупи и доводиће себи наглу погибао.« (2. Петрова 2,1)


У будућности ће се појавити свака врста обмане, и зато ће нам бити потребан чврст темељ под ногама. Ми желимо чврсте стубове у нашој грађевини. Ниједан клин не сме бити уклоњен из онога што је Господ подигао и учврстио. Непријатељ ће унети лажне теорије, као што су доктрина да не постоји Светилиште. Ово је једна од тачака због којих ће долазити до отпада од вере. Где ћемо наћи сигурност ако не у истинама које нам је Господ давао током последњих педесет година?
Желим вам рећи да Христос живи. Он посредује за нас и Он ће спасити свакога ко дође к Њему у вери, спреман да прихвати Његова упутства. Али не заборавите да Он не жели да своју снагу трошите критикујући своју браћу. Бавите се спасењем својих душа. Обављајте посао који вам је Бог поверио. Наћи ћете толико тога што треба да обавите, да нећете имати времена да се бавите критиковањем. Употребите дар говора да помажете и благосиљате. Ако будете обављали посао који вам је Бог поверио, имаћете вест коју треба да носите и схватићете право значење посвећења Духом.
Не мислите да сотона седи скрштених руку. Не мислите да је његова војска докона. Он је са својим помоћницима данас у првим борбеним редовима. Ми се морамо обући у све оружје Божје. Учинивши све, морамо чврсто да стојимо, супротстављајући се вла­стима и силама таме и злим духовима на висини, (Ефесцима 6,12) А ако будемо имали на себи небеско оружје, схватићемо да напади непријатељеви немају никакве силе над нама. Божји анђели биће око нас да нас заштите. Бог ме је уверио да је то заиста тако.
У име Господа Бога Израиљевог молим вас да притекнете у помоћ Господу, у помоћ Господу против моћног непријатеља. Ако то учините, имаћете на својој страни јаког Помоћника, личног Спаситеља. Бићете заштићени штитом провиђења. Бог ће пред вама отворити пут и непријатељ вас никада неће надвладати. (Review and Herald, 25. мај 1905)
**********
19. август


БОЖЈИ ПЛАНОВИ ЗА РАД ЦРКВЕ – ВАСПИТНИ РАД


»Почетак је мудрости страх Господњи, и знање је светих ствари разум.« (Приче 9,10)


Истински циљ васпитања је да се људи и жене припреме за службу развијајући и примењујући у животу и раду све своје способности. Рад у нашим колеџима и школама треба да напредује из године у годину, јер се у њима наши млади припремају да крену напред служећи Господу као делотворни радници. Господ позива младе да дођу у наше школе и да се брзо оспособе за активну службу. Време је кратко. Радници који раде за Христа потребни су свуда. Хитне позиве морамо упутити онима који сада треба да се укључе у озбиљне напоре за Господара.
Наше школе Господ је подигао; и ако оне буду вођене у складу с Његовим планом, млади који се у њих шаљу биће брзо припремљени да се укључе у разне огранке мисионарске делатности. Неки ће се увежбати да ступе у поље као мисионари-медицински радници, неки као колпортери, неки као јеванђелисти, а неки као проповедници Јеванђеља. Неки треба да се припреме за вођење црквених школа у којима ће децу учити у складу са првим начелима васпитања. Ово је веома важна делатност која захтева велику способност и брижљиво проучавање.
Сотона покушава да одвоји људе и жене од исправних начела. Непријатељ свега доброг жели да види људска бића увежбана да врше свој утицај на страни зла, уместо да употребљавају своје таленте на благослов својим ближњим. Мноштво које тврди да припада Божјој правој цркви пада под његовим обманама. Они су заведени да се окрену од своје верности небеском Цару...
Да бисмо ојачали младе за борбу против непријатељевих искушења, подигли смо школе у којима могу да се оспособе за користан рад у овом животу и за службу Богу кроз целу вечност. Они којима је битно једино да прославе Бога усрдно ће настојати да се припреме за посебну службу; јер Христова љубав на њих утиче и води их. Ова љубав улива више од ограничене снаге и оспособљава људска бића за постизање божанских циљева. (Counsels to Parents and Teachers, p. 493-495)
**********
20. август


МЕДИЦИНСКА СЛУЖБА


»Исуса из Назарета како Га помаза Бог Духом Светим и силом, који прође чинећи добро и исцељујући све које ђаво беше надвладао, јер Бог беше с Њим.« (Дела 10,38)


Наш је рад јасно одређен. Као што је Отац послао свог Јединородног Сина на наш свет, тако и Христос шаље нас, своје ученике, као своје медицинско-мисионарске раднике. У извршавању ове узвишене и свете мисије морамо поштовати вољу Божју. Човеков ум или суд не сме бити наше мерило када одређујемо садржај правог медицинско-мисионарског рада...
Прави медицинско-мисионарски рад је небеског порекла. Њега није смислио ниједан човек. Међутим, у вези с овим делом уочавамо много тога што срамоти Бога, па ми је наложено да кажем: Медицинско-мисионарски рад је божанског поре­кла и њему је намењено извршење најславније мисије. У сваком свом делићу он мора бити усклађен с Христовим радом. Они који раде заједно с Богом исто ће тако представљати Христов карактер као што је Христос представљао карактер свог Оца, док је био на овом свету.
Наложено ми је да кажем да ће Бог очистити медицинско-мисионарски рад од примеса прљавштине световности и поставити га на узвишено место пред очима света. Када се с овим радом повежу планови који доводе душе у опасност, његов утицај нестаје. Због тога су у напредовању медицинско-мисионарског дела настали многи проблеми који захтевају од нас да их помно проучимо...
Ништа нам неће више помоћи у овом раздобљу нашег дела од разумевања и испуњавања мисије највећег медицинског Мисионара који је икада ходао овом нашом планетом; ништа нам неће помоћи више од схватања да је овај облик рада свет, и да се савршено слаже са животом и радом Великог Мисионара. Циљ наше мисије је исти као и циљ Христове. Зашто је Бог послао свог Сина на овај пали свет? Да објави и покаже човечанству своју љубав. Христос је дошао као Откупитељ. У целој својој служби Он је морао да одржи истакнутом своју мисију – спасавање грешника. (Medical Ministry, p. 24)
**********
21. август


ИЗДАВАЧКА ДЕЛАТНОСТ


»И рече ми: Ваља ти опет пророковати народима и племенима и језицима и царевима многима.« (Откривење 10,11)


Наша је издавачка делатност установљена је према Божјим упутствима и под Његовом посебном бригом. Она је осмишљена за постизање одређеног циља. Адвентистичке хришћане Бог је изабрао као посебан народ, одвојен од света. Великим пијуком истине, Он их је одломио од световног каменолома и повезао са собом. Он их је учинио својим и позвао да буду Његови представници у последњем делу спасења. Највеће благо истине које је икада поверено смртницима, најсвечанија и најозбиљнија упозорења, која је Бог икада послао људима, поверена су њима да их објаве свету; а међу најделотворнијим установама за остварење овог циља налазе се наше издавачке куће.
Ове установе треба да стоје као сведоци за Бога, као учитељи који народ поучавају праведности. Из њих истина мора да иде напред попут светиљке која пламти. Попут великог светла у светионику на опасној обали, они стално треба да шаљу зраке светлости у таму овога света, да упозоре људе на опасности које прете да их униште.
Публикације које излазе из наших издавачких кућа мора­ју припремити људе да упознају Бога. Широм света оне мора­ју обавити исти посао који је обављао и Јован Крститељ у јеврејском народу. Озбиљним, упозоравајућим порукама Божји пророк пробудио је људе из световног дремежа. Бог је преко њега позвао посрнули Израиљ на покајање. Јован је изношењем истине, разоткрио прихваћене заблуде. У супротности с лажним теоријама из његовог времена, истина се у његовом учењу истицала попут вечне сигурности. »Покајте се, јер се приближи Царство небеско« (Матеј 3,2), била је Јованова порука.. Ова иста порука мора се кроз публикације које излазе из наших издавачких кућа објавити данашњем свету. (Testimonies, b. 7, p. 138.139)
**********
22. август


ДОБРОЧИНСТВО


»И прохођаше Исус по свим градовима и селима учећи по зборницама њиховим и проповедајући Јеванђеље о царству, и исцељујући сваку болест и сваку немоћ по људима. А гледајући људе сажали Му се, јер беху сметени и расејани као овце без пастира.« (Матеј 9,35.36)


Господ је непрестано чинио дела љубави, и то исто треба да чини и сваки проповедник Јеванђеља. Он нас је поставио да будемо Његови представници, да обављамо Његово дело у свету. Сваки прави, самопожртвовни радник добио је налог: »Идите по свему свету и проповедајте Јеванђеље свакоме створењу.« (Марко 16,15)
Пажљиво читајте упутства која су изнесена у Новом завету. Дело које је Велики Учитељ обављао заједно са својим ученицима јесте пример који морамо следити у нашем медицинско-мисионарском раду. Али следимо ли заиста тај пример? Радосна вест о спасењу мора да буде објављена у сваком селу, граду и велеграду. Али где су мисионари? Питам вас у име Господње, где су Божји сарадници?
Само несебичним залагањем за оне којима је потребна помоћ можемо дати практично откривење истина из Јеванђеља. »Ако, на прилику, брат или сестра голи буду, или немају шта да једу, и рече им који од вас: Идите с миром, грејте се, и наситите се, а не да им потребе телесне, шта помаже? Тако и вера, ако нема дела, мртва је по себи.« (Јаков 2,15-17) »А сад остаје вера, над, љубав, ово троје; али је љубав највећа међу њима.« (1. Коринћанима 13,13)
Проповедање Јеванђеља обухвата много више од самог ста­јања за проповедаоницом. Неупућене треба просветлити; обес­хра­брене треба подићи; болесне треба исцелити. Људски глас треба да одигра своју улогу у Божјем делу. Речи нежности, саосећања и љубави треба да сведоче о истини. Усрдне молитве из срца треба да привуку анђеле.
Евангелизација света је дело које је Бог поверио онима који иду у Његово име. Они морају сарађивати с Христом, откривајући онима који пропадају Његову нежну, саосећајну љубав. (Review and Herald, 4. март 1902)
**********
23. август


РАД СА ЗДРАВОМ ХРАНОМ


»А предвече приступише к Њему ученици Његови говорећи: Овде је пусто место, а доцкан је већ, отпусти народ нека иде у села да купи себи хране. А Исус рече им: Не треба да иду; подајте им ви нека једу.« (Матеј 14,15.16)


Имам озбиљне речи за оне који се укључују у посао са здра­вом храном. Сасвим другачији приступ треба успоставити у раду наших продавница хране, ресторана, и у сваком огранку који се бави нашим прехрамбеним производима. Ово дело мора да се обавља као средство еванђеоског просветљења за оне који се још нису предали Господу. Свима који раде са здра­вом храном потребан је свакодневни савет Онога који је створио храну за пет хиљада гладних људи. Рад наших продавница хране и ресторана мора да се обавља тако да не буде финансијског губитка. Не смемо заборавити да овај огранак дела треба да се развије. Међутим, сви рђави утицаји морају да се искорене из њега.
Морамо се одржати на страни победе. Али каква је корист од напретка овог дела ако морамо да жртвујемо начела правде, милости и Божје љубави? Каква је корист од његовог постојања, ако се његовим утицајем ниједна душа не просве­тли и припреми за примање Речи која представља духовну храну? У мисли оних који су укључени у ово дело треба утиснути сазнање да је пажњу људи с којима долазе у додир неопходно усмерити истинама небеског порекла.
У рад са здравом храном треба увести људе који умеју да изговоре праве речи у право време, и који могу да просветле умове људи и жена за истину. Потребна је посебна мудрост за одлуку када треба говорити, а када не. Нека се сваки радник често моли за духовно просветљење. (The Health Food Ministry, p. 89)
**********
24. август


ПОДРШКА МИСИЈАМА


»Нека добро чине, нека се богате у добрим делима, нека буду подашни, заједнични, сабирајући себи темељ добар за унапредак, да приме живот вечни.« (1. Тимотију 6,18.19)


Мисија Христове Цркве је спасавање грешника који пропадају. Она мора да објави Божју љубав људима, и да их придобије за Христа деловањем те љубави. Истину за ово време морамо однети у све тамне делове овога света, а тај рад може да започне у дому.
Христови следбеници не смеју да живе себичним животом; него треба да раде у складу с Христом, испуњени Његовим Духом.
Он је свом народу дао план како да стекне довољно средстава да могу самостално да се издржавају. Божји план с десет­ком је предиван у својој једноставности и уједначености. Сви могу да прихвате тај план вером и храбро, јер је он божанског порекла. У њему су спојени једноставност и практичност, и не захтева дубоко проучавање да би могао бити схваћен и спроведен у дело.
Сви могу да учествују у напредовању драгоценог дела спасавања. Сваки човек, жена и дете може да постане Божји ризничар; тада више не би недостајала средства за напредовање великог дела објављивања последње упозоравајуће поруке свету.
Ризница ће бити пуна ако сви прихвате овај систем, а они који дају неће осиромашити. Сваким улагањем које учине, постаће још приврженији делу садашње истине. Они ће тако »сабирајући себи темељ добар за унапредак, да приме живот вечни«. (1. Тимотију 6,19)
Кад би сваки појединац прихватио план систематског доброчинства и извршавао га, у ризници би постојала стална залиха средстава. Приходи би притицали попут снажне реке, непрестано долазећи с непресушних извора доброчинства. (East Michigan Banner, 18. јануар 1905)
**********
25. август


САВЕТ ВОЂАМА


»Пасите стадо Божје, које вам је предато, и надгледајте га, не силом, него драговољно, и по Богу, нити за неправедне добитке, него из добра срца, нити као да владате народом; него бивајте угледи стаду.« (1. Петрова 5,2.3)


Наложено ми је да кажем нашој браћи проповедницима: Нека поруке које излазе из ваших уста буду испуњене силом Божјег Духа. Ако је икад постојало време кад нам је било потребно посебно вођство Светога Духа, онда је то сада. Потребно нам је потпуно посвећење. Време је да свету прикажемо Божју силу у нашем животу и нашој служби.
Господ чезне да види како се дело објављивања Треће анђеоске вести врло успешно спроводи. Као што је радио у свим вековима, дарујући свом народу победе, тако и у овом веку Он чезне да испуни своје планове за своју Цркву дарујући јој величанствену победу. Он жели да Његови верни и свети заједнички напредују, добијајући све већу снагу, од вере до све веће сигурности и поверења у истину и праведност Његовог дела.
Ми морамо чврсто стајати попут стене, на начелима Божје речи, имајући на уму да је Бог с нама и да нам даје снагу, док стичемо нова искуства. Одржимо у свом животу начела праведности, да бисмо у име Господње могли да напредујемо из снаге у снагу. Веру која је потврђена упутствима и одобравањем Божјег Духа, од наших најранијих искустава па све до данас, морамо сматрати веома светом. Дело које Господ извршава преко свог народа који извршава Његове заповести, дело које ће захваљујући сили Његове милости све више јачати како време протиче, морамо неговати као нешто веома драгоцено.
Непријатељ настоји да замагли расуђивање Божјег народа и ослаби његову успешност, али ако његови припадници буду радили онако како их у томе буде водио Божји Дух, Он ће пред њима отварати врата и давати прилике да обнављају оно што је порушено. Њихово искуство биће у сталном напредовању, све док Господ не сиђе с Неба са силом и великом славом да своје верне запечати победничким печатом. (Review and Herald, 12. јуни 1913)
**********
26. август


БОЖЈИ САВЕТ РОДИТЕЉИМА


»Писах вам, оци, јер познасте Онога који је од почетка. Писах вам, младићи, јер сте јаки, и реч Божја у вама стоји, и надвладасте нечастивога.« (1. Јованова 2,14)


Родитељи треба да знају да ће примати помоћ с Неба, док буду следили Божја упутства о одгајању своје деце. Они имају многе предности; јер док поучавају децу, поучавају и себе. Њихова деца постизаће победе уз помоћ знања које стичу држећи се Господњег пута. Она постају оспособљена да надвладају природне и наслеђене склоности ка злу. Дајући пример доброте и стрпљења, обликујући карактер своје деце према божанском Узору, очеви и мајке се оспособљавају да помогну и младима који су изван њихових домова.
Родитељи, ваш је задатак да развијете у својој деци стрпље­ње, постојаност и истинску љубав. Поступајући правилно с децом коју вам је Бог даровао, ви им помажете да положе темељ чистог, добро уравнотеженог карактера. Ви у њихов ум усађујете начела, која ће једнога дана следити у властитим породицама. Резултат ваших добро усмерених напора видеће се кад и ваша деца буду водила своје домове Господњим путем.
Благословена је породица у којој су се отац и мајка предали Богу и извршавају Његову вољу! Једна делотворна, уређена породица много више говори у прилог хришћанству него све проповеди које се могу проповедати. Таква породица доказује да су родитељи били успешни у спровођењу Божјих упутстава, и да ће њихова деца служити Њему и Цркви. Њихов утицај расте; јер док пружају другима, они примају нову меру да би и даље пружали. Отац и мајка у својој деци налазе помоћнике који другима преносе упутства која су примили у дому. Суседство у коме живе добија помоћ, јер су у њему стекли богатство за ово време и за вечност. Цела породица укључена је у службу Господару; а њиховим побожним примером и други су надахнути да буду верни и прави пред Богом у поступању с Његовим стадом, Његовим предивним стадом. (Review and Herald, 6. јуни 1899)
**********
27. август


ОХРАБРЕЊЕ ГРЕШНИЦИМА


»И ово је обећање које чусмо од Њега и јављамо вама, да је Бог видело, и таме у Њему нема никакве. Ако речемо да имамо заједницу с Њим а у тами ходимо, лажемо и не творимо истине. Ако ли у виделу ходимо, као што је Он сам у виделу, имамо заједницу један с другим, и крв Исуса Христа, Сина Његова, очишћава нас од свакога греха.« (1. Јованова 1,5-7)


Господњи сам весник већ пола века, и све док будем жива наставићу да објављујем поруке које ми Бог даје за свој народ. Ја себи не приписујем никакву славу; у мојој младости Господ ме је учинио својим весником, да бих Његовом народу преносила сведочанства охрабрења, упозорења и укора. Шездесет година сам у вези с небеским весницима и не престајем да учим о божанским вредностима, и начину на који Бог стално делује, да би душе избавио од заблуда са њихових сопствених путева, и довео на пут обасјан Божјом светлошћу.
Многи су примили помоћ, јер су веровали да су поруке које су ми дате биле послате из милости према грешнику. Када сам видела оне којима је био потребан другачији облик хришћанског искуства, рекла сам им то за њихово садашње и вечно добро. Све док Господ буде чувао мој живот ја ћу свој задатак обављати верно, без обзира да ли ће људи и жене хтети да чују, приме и послушају, или не. Мој задатак јасно ми је поверен, и ја ћу примати милост у складу са својом послушношћу.
Ја волим Бога. Ја волим Исуса Христа, Божјег Сина, и осе­ћам велико занимање за сваку душу која тврди да је Божје дете. Одлучна сам да будем верна слушкиња, све док ме Господ држи у животу. Нећу клонути нити се обесхрабрити...
Ја волим Господа; волим свог Спаситеља и мој живот је пот­пуно у Божјим рукама. Све док ме Он подупире ја ћу износити поуздано сведочанство. (Manuscript Releases, b. 5, p. 152. 153)
**********
28. август


УПУТСТВА ЗА МЛАДЕ


»На свим путевима својим имај Га на уму, и Он ће управљати стазе твоје.« (Приче 3,6)


Од Божјих синова и кћери очекују се велике ствари. Гледам данашњу омладину и моје срце гине за њима. Какве су им могућности на располагању! Ако искрено буду настојали да уче од Христа, Он ће им дати мудрост, као што је дао и Данилу. Они могу да добијају упутства од Онога који је силан у савету. »Почетак је мудрости страх Господњи.« (Псалам 111,10) Псалмиста каже: »Речи Твоје кад се јаве, просветљују и уразумљују просте.« (Псалам 119,130) А мудар човек каже: »На свим путевима својим имај Га на уму, и Он ће управљати стазе твоје.«
Нека млади цене предност коју могу да имају: Да их усмерава непогрешива Божја мудрост. Нека узму Реч истине за свог саветника и постану вешти у употреби »духовног мача«. Сотона је мудар генерал; али га понизни, посвећени војник Исуса Христа може победити. О победницима је записано: »И они га победише крвљу Јагњетовом и речју сведочанства свога, и не марише за живот свој до саме смрти.« (Откривење 12,11)
Ми не смемо веровати себи. Наша ограничена снага само је слабост. Исус је рекао: »Без мене не можете чинити ништа«; али је и обећао: »Ако останете у Мени и речи Моје у вама остану, што год хоћете иштите, и биће вам.« (Јован 15,5.7)
На овом свету сматра се великом чашћу бити позван на пријем код неког краља. Али размотримо зачуђујућу предност која се нуди нама. Ако будемо послушали Божје захтеве, можемо постати синови и кћери Цара свемира. Распети и васкрсли Спаситељ може нас испунити плодовима праведности, и припремити да блистамо у дворовима Цара над царевима током бескрајних векова... Наш је задатак да тражимо што блискију заједницу с Божјим Сином, да учимо у Његовој школи, да постанемо кротки и понизни у срцу, да чинимо дела Христова ширећи Његово царство и убрзавајући Његов долазак. (Review and Herald, 28. фебруар 1888)
**********
29. август


ЗАВРШНА ПОРУКА УПУЋЕНА МЛАДИМА


»Јер ја се већ жртвујем, и време мојега одласка наста. Добар рат ратовах, трку сврших, веру одржах. Даље, дакле, мени је приправљен венац правде, који ће ми дати Господ у дан онај, праведни Судија, али не само мени, него свима који се радују Његову доласку.« (2. Тимотију 4,6-8)


Не очекујем да ћу још дуго живети. Мој је задатак скоро завршен. Пренесите нашим младима моју жељу да их моје речи охрабре за начин живота, који ће бити привлачан небеским бићима; и да они врше најплеменитији могући утицај на друге. За њих треба да бирамо књиге које ће их охрабрити за искрен живот и повести их да отварају Реч. Ово ми је показано у прошлости и сматрала сам да треба и то да вам изнесем. Не можемо себи допустити да младима дајемо безвредно штиво. Њима су потребне књиге које представљају благослов за ум и душу. То се превише олако узима; зато се наш народ мора упознати с овим о чему говорим.
Не мислим да ћу имати више сведочанстава за наш народ. Наши људи снажног ума знају шта је добро за уздизање и изградњу дела. Али, с Божјом љубављу у својим срцима, они треба све дубље и дубље да залазе у проучавање Божје истине. Веома ми је стало да наши млади могу да читају ваљану литературу, а онда ће је имати и старији. Морамо уздизати привлачност истине. Морамо одржати свој ум и свој мозак отвореним за исти­не из Божје речи. Сотона долази кад људи тога нису свесни. Не смемо бити задовољни тиме да поруку упозорења изнесемо једном. Морамо је износити стално. (Review and Herald, 15. април 1915)
**********
30. август


СВЕТЛОСТ КОЈА ЋЕ ТРАЈАТИ СВЕ ДО КРАЈА


»И чух глас с Неба где ми говори: Напиши: Благо мртвима који умиру у Господу отсад. Да, говори Дух, да почину од трудова својих; јер дела њихова иду за њима.« (Откривење 14,13)


Обилна је светлост дата нашем народу у ове последње дане. Живела даље или не, моји ће списи непрестано говорити, и њихово ће деловање потрајати све до краја времена. Моји списи чувају се у канцеларији, чак и ако не поживим, ове речи које ми је Господ дао и даље ће живети, и даље ће говорити народу. Али још увек имам снаге, и надам се да ћу обавити још много корисног посла. Можда ћу живети до Господњег доласка; али ако не буде било тако, верујем да ће ми се рећи: »Благо мртвима који умиру у Господу одсад. Да, говори Дух, да почину од трудова; својих јер дела њихова иду за њима«. 
Захваљујем Богу за сигурност Његове љубави и што уживам Његово свакодневно вођство. Врло сам запослена писањем. Од раног јутра до касне вечери записујем оно што ми Господ открива. Терет мог рада у је томе да се људи припреме да могу стајати у Дан Господњи. Христово обећање је сигурно. Времена нема још много. Морамо радити, стражарити и чекати Господа Исуса. Позвани смо да будемо постојани, утемељени, потпуно предани делу Господњем. Све наше наде имају свој темељ у Христу. 
Да ли наш народ истражује прошлост, садашњост и будућност, онако како се откривају свету? Обраћа ли пажњу на поруке упозорења које су му дате? Да ли је наша највећа данашња брига да се наш живот очисти и оплемени, и да одражавамо божанско обличје? То мора да буде искуство свих оних који се прикључују групи која се опрала и убелила у крви Јагњетовој. Они морају бити украшени Христовом праведношћу. Његово име мора бити написано на њиховим челима. (Selected Messages, b. 1, p. 55.56)
**********
31. август


ИСПРАВАН СТАВ


»Чувајте се да не изгубимо што смо учинили, него да примимо плату потпуно. Који год преступа и не стоји у науци Христовој онај нема Бога; а који стоји у науци Христовој онај има и Оца и Сина.« (2. Јованова 8.9)


Ускоро ће бити улаган сваки могући напор да се изопачи и обезвреди истинитост сведочанстава Божјег Духа. Увек морамо имати пред собом јасне, недвосмислене поруке које од 1846. године стижу Божјем народу. 
Биће оних који су нам се једном придружили у вери, а који ће трагати за новим, несвакидашњим истинама, за нечим необичним и узбудљивим што би могли да износе људима. Они ће увести све заблуде и износити их као да долазе од госпође Вајт, да би преварили душе...
Они који се према светлости коју је Господ дао односе као према некој сасвим обичној ствари, неће имати никакве кори­сти од изнесених упутстава.
Постоје и они који ће погрешно тумачити поруке које је Бог дао, у складу са својим духовним слепилом.
Неки ће се одрећи своје вере и порицаће истинитост ових порука, тврдећи да су обмана.
Поједини ће их исмејавати и радити против светлости коју Бог годинама даје, па ће неки који су слаби у вери тиме бити заведени с пута истине.
Међутим, осталима ће ове поруке многоструко помоћи. Иако нису упућене лично њима, они ће се под њиховим утицајем поправљати, и биће покренути да избегавају зло на које им је указано... Господњи Дух биће у упутствима, па ће се сумње које постоје у многима истопити. Сама сведочанства представљаће кључ који ће објашњавати дате поруке, исто као што се Писмо објашњава Писмом. Многи ће жељно читати ове поруке које осуђују грех, да би научили шта могу прихватити да би били спасени... Ове поруке морају наћи своје место у људском срцу, и онда ће наступити толико жељене промене. (Selected Messages, b. 1, p. 41.42)
**********