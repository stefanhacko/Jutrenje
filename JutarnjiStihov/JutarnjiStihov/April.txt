**********
1. април


ПРОСВЕТЉЕНИ ДУХОМ


»И бистре очи срца вашега да бисте могли видети које је над Његова звања, и које је богатство славе наследства Његова у светима.« (Ефесцима 1,18)


Апостол Павле упућује молитву Богу: »Да Бог Господа нашега Исуса Христа, Отац славе, даде вам Духа премудрости и откривења да Га познате, и бистре очи срца вашега да бисте могли видети које је над Његова звања и које је богатство славе наследства Његова у светима, и каква је изобилна величина силе Његове на нама који верујемо по чињењу превелике силе Његове.« (Ефесцима 1,17-19) Али, ум прво мора да се прилагоди природи истине коју истражује. Очи разумевања морају добити просветљење, а ум и срце ускладити са Богом који је Истина.
Ко гледа Исуса очима вере, не види славу у себи; јер се слава Откупитеља одражава у уму и срцу. Такав схвата помирење кроз Његову крв, а уклањање греха испуњава срце захвалношћу. Оправдан Христом, прималац истине је покренут да се у целости преда Богу и улази у Христову школу, да би могао да учи од Онога који је кротак и смеран у срцу. Познање Божје љубави шири се његовим срцем. Он узвикује: »О, какве ли љубави! Каквог ли добровољног понижења!« Хватајући се вером за богата обећања, он постаје судеоник у божанској природи. Његово срце ослобађа се себе, вода живота улива се у њега, а слава Господња исијава из њега. Непрестано гледајући у Исуса, човек постаје сличан божанском. Верник се мења у Његово обличје.
»Ми пак сви који откривеним лицем гледамо славу Го­спод­њу, преображавамо се у то исто обличје из славе у славу, као од Господњега Духа.« (2. Коринћанима 3,18) Људски карак­тер мења се у божански. Духовно око може да препозна ту славу. Она је сакривена, обавијена мистеријом, све док Свети Дух то распознавање не улије у душу. (Review and Herald, 18. фебруар 1896)
**********
2. април


 СВЕТИ ДУХ И РАЗУМЕВАЊЕ ИСТИНЕ
 
 
»А нама је Бог открио Духом својим; јер Дух све испитује, и дубине Божје.« (1. Коринћанима 2,10)


Постоји велики посао који треба обавити за ово време, а ни упола не схватамо шта је Бог спреман да учини за свој народ. Ми говоримо о Поруци првог анђела, и о Поруци другог анђела, и мислимо да нешто знамо о Поруци трећег анђела; али не треба да будемо задовољни својим садашњим знањем. Наше молитве, у вери и покајању, треба да се уздижу Богу, да бисмо схватили тајне које Бог жели да открије својим светима. Треба да нам буде јасно да нећемо правилно схватити Библију, осим ако нас не научи Свети Дух; јер то је запечаћена књига чак и за учене, који су мудри у својим очима.
Исус је мислио управо оно што је и рекао, када је упутио своје ученике да »претражују Писма«. Претраживање значи упоређивање писма са писмом и духовних вредности са духовним вредностима. Не треба да се задовољимо површним знањем. Потребно је да трагамо за сакривеним благом које се крије испод површине, као што је и трговац трагао за скупоценим бисером. Светлост, велика светлост биће награда марљивим трагаоцима за истином.
Постоје многи који не употребљавају своје умне моћи и који немају искуства у напрезању до крајњих граница да би дознали шта је истина. Није могуће да се Свети Дух спусти на вас, ако не осећате потребу за Њим, и ако не жудите за Његовим доласком више него што је то сада случај. Треба да схватите да живите на самој граници вечног света, да Христос ускоро долази и да је цело Небо заинтересовано за дело које се сада обавља – припрему људи за Његов долазак.
Ако је икада било људи којима је било потребно да послушају савет Верног Сведока упућен Лаодикијској цркви, у коме их Он позива да буду ревносни и да се покају пред Богом, то су онда људи пред којима су се отвориле величанствене истине за ово време, али они нису искористили своју велику предност и одговорност. Изгубили смо много зато што нисмо живели у складу са светлошћу свечаних истина у које кажемо да верујемо. (Review and Herald, 4. јун 1889)
**********
3. април


КАКО НАС ДУХ ВОДИ


»Овце Моје слушају глас Мој, и Ја познајем њих, и за Мном иду. И Ја ћу им дати живот вечни.« (Јован 10,27.28)


Исус очекује да Му служе сви који тврде да су Његови војници. Он очекује од вас да препознате непријатеља и да му се одупрете, а не да му поклоните своје поверење и тако издате свету веру. Господ вас је поставио на место на коме можете да се узвисите и оплемените, и стално припремате за Његово дело. Ако те особине не стекнете, сами сте за то криви.
Постоје три начина на које нам Господ открива своју вољу, којима нас води и припрема да можемо водити и друге. Како можемо разликовати Његов глас од гласа неког странца? Како ћемо разликовати Његов глас од гласа лажног пастира? Бог открива своју вољу у својој Речи, Светом писму. Његов се глас такође открива у деловању Његовог провиђења; препознаћемо га ако се не будемо одвајали од Њега ходећи својим путевима, живећи по својој вољи и следећи склоности непосвећеног срца, све дотле док нам разум не постане тако помућен да више не препознајемо вечне вредности, а сотонин глас је тако прерушен да га прихватамо као Божји глас.
Други начин на који се може чути Божији глас показује се у деловању Његовог Светог Духа, који утиче на срце, а што ће се показати у карактеру. Ако имате неке сумње у вези са одређеним предметом, прво морате потражити савет Светог писма. Ако сте истински започели живот вере, тада сте се предали Господу као потпуно Његови и Он вас је узео да вас обликује према својој намери, да бисте постали посуда за част. Треба да имате дубоку жељу да будете савитљиви у Његовим рукама и пођете куда вас Он поведе. Тако ви Њему препуштате да вас обликује према свом плану, док истовремено сарађујете са Њим градећи своје спасење са страхом и дрхтањем. Ти ћеш, мој брате, у овоме имати потешкоће, јер још ниси научио да из искуства препознаш глас Доброг Пастира, и то те доводи у сумњу и опасност. Мораш бити у стању да распознаш Његов глас. (Testimonies, в. 5, р. 511.512)
**********
4. април


ИДУЋИ КА ИЗВОРУ СВЕТЛОСТИ


»Речи Твоје кад се јаве, просветљују и уразумљују просте.« (Псалам 119,130)


Понекад интелектуално способни људи, који имају високо образовање и културу, не успевају да схвате одређене делове Светог писма; док ће други који су неуки, чија моћ схватања изгледа слаба и чији је ум недисциплинован разумети значење, и наћи снагу и утеху у текстовима за које први говоре да су тајанствени или их заобилазе као неважне. Зашто? Објашњено ми је да се ова друга група не ослања на властити разум. Они иду ка Извору светлости, к Ономе који је надахнуо Свето писмо, и у понизности срца моле Бога за мудрост и примају је. Постоје рудници истине које вредни истраживачи тек треба да ископају.
Христос је представио истину као благо сакривено у пољу. Оно не лежи на површини земље; зато морамо копати да бисмо дошли до њега. Али наш успех у проналажењу не зависи толико од наших интелектуалних способности, колико од наше понизности срца и вере којом се хватамо за божанску помоћ.
Без вођства Светога Духа бићемо стално склони да изврћемо Свето писмо или да га погрешно тумачимо. Често је читање Библије бескорисно, а у многим случајевима и штетно. Кад се Божија реч отвара без страхопоштовања и молитве, кад мисли и осећања нису усмерени Богу или нису у складу са Његовом вољом, ум је замагљен сумњом; тако да за време проучавања Библије наступа јачање сумњичавости. Непријатељ преузима контролу над мислима и наводи на тумачење које није тачно.
Кад год људи не настоје, у речи и делу, да буду у складу са Богом, тада су они, како год учени били, склони да погреше у свом разумевању Светог писма, и није безбедно да поверујемо у њихово тумачење. Кад истински тежимо да чинимо Божју вољу, Свети Дух узима начела Његове речи и чини их начелима нашег живота, уписујући их на плоче наше душе. И само они који следе светлост која им је већ дата могу се надати да ће примити додатно просветљење Духом. (Testimonies, в. 5, р. 704.705)
**********
5. април


РАЗВОЈ ДУХОВНОГ ПРОСУЂИВАЊА


»А телесни човек не разуме шта је од Духа Божјега; јер му се чини лудост и не може да разуме, јер треба духовно да се разгледа.« (1. Коринћанима 2,14)


Драгуљи истине леже разасути по пољу откривења, али су закопани испод људских традиција, испод казивања и заповести људских; мудрост са Неба практично је занемарена, јер је сотона успео да наведе свет да верује да људске речи и дости­гнућа имају велики значај. Господ Бог, Створитељ светова, дао је Јеванђеље свету по безграничној цени. Кроз ту божанску силу угодни, освежавајући извори небеске утехе и сигурности отворени су за оне који хоће да дођу на извор живота. Постоје златне жиле истине које тек треба открити; али се духовне ствари морају духовно просуђивати.
Ум помрачен злом не може да цени вредност истине која је у Исусу. У љубави према греху, људи не осећају неопходност улагања марљивих напора уз молитву и дубоко размишљање, да би схватили да Небо морају упознати или га изгубити. Они су већ толико дуго у сенци непријатеља да гледају на истину као људи који кроз замагљено стакло гледају предмете; јер су све ствари замрачене и изопачене у њиховим очима. Њихов духовни вид је слаб и непоуздан; јер гледају на сенку, а окрећу се од светлости.
Али они који тврде да верују у Исуса морају стално ићи за светлошћу. Треба свакодневно да се моле да светлост Светога Духа обасја странице Свете књиге, да би постали способни да схвате вредности Божјег Духа. Ми морамо имати безусловно поверење у Божју реч, или смо изгубљени. Људске речи, колико год људи велики били, не могу нас усавршити и темељно припремити за сва добра дела.
»Вас је Бог од почетка изабрао за спасење у светињи Духа и вери истине.« (2. Солуњанима 2,13) У овом тексту откривају се две силе у спасењу човека – божански утицај и јака, жива вера оних који следе Христа. Посвећењем Духа и вером у истину постајемо сарадници са Богом. (Review and Herald, 1. децембар 1891)
**********
6. април


У ПОТРАЗИ ЗА БЛАГОМ


»Још је царство небеско као благо скривено у пољу, које нашавши човек сакри и од радости зато отиде и све што има продаде, и купи поље оно.« (Матеј 13,44)
У нашим данима Црква је у великој мери задовољна површинским истинама откривења, које су тако јасне и лаке за разумевање да многи мисле да оне нуде све што је потребно, и задовољавају се тиме што их прихватају. Међутим, Свети Дух, делујући на ум, неће допустити да он почива у лењости. Он побуђује искрену жељу за истином неупрљаном грешкама и лажним доктринама. Небеска истина биће награда марљивом трагаоцу. Ум који заиста жели да сазна шта је истина не може се задовољити лењошћу.
»Још је царство небеско као благо скривено у пољу, које нашавши човек сакри и од радости зато отиде и све што има продаде, и купи поље оно.« Он га купује да би могао да ради на њему, да прекопа сваки његов део и узме његово благо. Посао Светог Духа је да води то трагање и да га награди. Док прекопава поље, трагалац наилази на трагове драгоцене руде којој настоји да процени вредност, и наставља да копа још дубље, за још вреднијим благом. На такав начин пронађено је много рудних жила. Налазишта злата на Земљи нису толико проткана жицама драгоцене руде, колико је поље откривења прожето траговима који воде Христовом неисцрпном благу.
Господ жели да свако Његово верно дете буде богато вером; то је плод деловања Светог Духа на срце. Дух из срца делује према спољном свету, развијајући карактер који ће Бог прихватити. Колико је широко поље проткано благом истине, које је Христос ставио надохват нашој вери, да би га Његови ученици усвојили! Потребна нам је већа вера ако желимо да боље упознамо Реч. Највећа препрека у примању божанског просветљења је у томе што не зависимо од деловања Светога Духа. (Ellen G. White 1888 Materials, р. 1537.1538)
**********
7. април


ТРАГАЊЕ ЗА ИСТИНОМ


»Прегледајте Писма, јер ви мислите да у њима имате живот вечни; и она сведоче за Мене.« (Јован 5,39)


Христос је дошао у људском обличју да би живео по Божијем закону. Он је био Реч живота. Дошао је да буде Јеванђеље спасења за свет, и да испуни сваки захтев Закона. Исус је Реч, Водич, кога морамо примити и слушати у свакој појединости. Како је важно истраживати овај рудник истине, и драгоцена блага истине откривати и чувати као скупоцене драгуље. Христово утеловљење, Његово Божанство, Његова жртва помирења, Његов узвишен живот на Небу у улози нашег Заступника, деловање Светога Духа – све ове животне, теме хришћанства откривају се од Постања до Откривења. Златне нити истине обликују ланац еванђеоске истине, а најпрече и најважније од њих налазе се у величанственим поукама Исуса Христа. Зашто, онда, не бисмо Свето писмо ценили и уздизали у свакој школи у нашој земљи? Како се мало деца одгајају да проучавају Библију као Божју реч, да се хране њеним истинама које су тело и крв Божијег Сина!
»А Исус им рече: Заиста, заиста, вам кажем: Ако не једете тела Сина Човечијега и не пијете крви Његове, нећете имати живота у себи. Који једе Моје тело и пије Моју крв, има живот вечни, и Ја ћу га васкрснути у последњи дан. Јер је тело Моје право јело и крв Моја право пиће. Који једе Моје тело и пије Моју крв стоји у Мени и Ја у њему.« (Јован 6,53-56) »И који држи заповести Његове у Њему стоји, и Он стоји у њему. И по том познајемо да стоји у нама, по Духу кога нам је дао.« (1. Јованова 3,24)
Свака породица треба да учини Библију најважнијом књигом коју ће проучавати. Христове поуке су чисто злато, без икакве примесе, све док људи својим људским разумевањем не покушају да у то злато ставе примесе и учине да лаж изгледа као делић истине. Кад они који су прихватили лажно тумачење Речи проучавају Библију у одлучној намери да пронађу саму срж истине која се налази у њој, Свети Дух им отвара очи да би је разумели, и тада истине Речи постају за њих као ново откривење. (Fundamentals of Christian Education, р. 385.386)
**********
8. април


ОТКРИВАЊЕ НЕПОЗНАТОГ


»Јер ко од људи зна шта је у човеку осим духа човечијега који живи у њему? Тако и у Богу што је нико не зна осим Духа Божјега.« (1. Коринћанима 2,11)


Божије откривење није стварање или измишљање нечег новог, већ откривање онога што је, док се није открило, било непознато људским бићима. Велике и вечне истине које садржи Јеванђеље откривају се марљивим проучавањем и понизношћу пред Богом. Божански Учитељ води ум понизног трагаоца за истином; и под вођством Светога Духа њему се откривају истине из Божје речи. Од овога вођства не постоји делотворнији и сигурнији начин за стицање знања. Обећање Спаситељево је било: »А кад дође Он, Дух истине, упутиће вас на сваку истину.« (Јован 16,13) Управо изливањем Светог Духа оспособљавамо се да разумемо Божју реч.
Псалмиста пише: »Како ће младић очистити пут свој? Владајући се по Твојим речима. Свим срцем својим тражим Тебе, не дај ми да зађем од заповести Твојих... Отвори очи моје, да бих видео чудеса закона Твог.« (Псалам 119, 9.10.18)
Саветује нам се да трагамо за истином као за сакривеним благом. Господ отвара разумевање истинског трагача за истином; а Свети Дух га оспособљава да прихвати истине откривења. То је оно што псалмиста жели да каже када се моли да му се отворе очи да сагледа чудеса Закона. Када душа жуди за лепотама Исуса Христа, уму је омогућено да угледа славу бољег света. Само уз помоћ божанског Учитеља можемо схватити истине из Божје речи. У Христовој школи учимо да будемо кротки и смерни, јер у њој примамо познавање тајни побожности.
Онај који је надахнуо Реч био је прави тумач Речи. Христос је сликовито приказао своја учења усмеравајући пажњу својих слушалаца једноставним природним законима и познатим предметима које су свакодневно гледали и којима су се служили. Тако је Он водио њихове умове од природног према духовном. (Sabbath School Worker, 1. децембар 1909)
**********
9. април


ДУБОКО У РУДНИКУ


»Ови пак бејаху племенитији од оних што живе у Солуну; они примише Реч са свим срцем, и сваки дан истраживаху по Писму је ли то тако.« (Дела 17,11)


Добро је и право читати Библију; али ваша обавеза ту се не завршава; јер за себе морате истраживати њене странице. Познање Бога се не задобија без умних напора, без молитве за мудрост да бисмо од чистог зрневља истине могли одвојити кукољ који сеју људи и сотона погрешно тумачећи тачке истине. Сотона и његове присталице међу људима настоје да помешају кукољ греха са житом истине. Зато морамо марљиво трагати за сакривеним благом, и тражити мудрост са Неба да бисмо могли да раздвојимо људске умотворине од божанских начела. Свети Дух помоћи ће ономе који трага за великим и драгоценим истинама које су у вези са планом откупљења.
Желела бих да свима истакнем чињеницу да обично читање Светог писма није довољно. Ми морамо трагати, а то значи и чинити све што Реч садржи у себи. Као што рудар ревносно претражује земљу да открије златну жицу, тако и ви треба да трагате у Божјој речи за сакривеним благом које сотона толико дуго покушава да сакрије од човека. Господ каже: »Ко хоће Његову вољу творити, разумеће је ли ова наука од Бога или Ја сам од Себе говорим.« (Јован 7,17)
Божја реч је истина и светлост, и она треба да постане светиљка вашим ногама, да вас води сваким кораком на путу према капији Божијег града. Сотона зато чини очајничке напоре да помрачи стазу која је створена да би откупљени Христови мо­гли ући у град. Ви не смете додавати Библији своје замисли, и од својих мишљења створити средиште око кога се окреће истина. Ви морате оставити своје идеје пред вратима истраживања, и са понизним, покорним срцем, са својим »ја« сакривеним у Христу, у усрдној молитви, треба да тражите мудрост од Бога. Сигурно осећате да морате сазнати откривену Божију вољу, јер се она тиче вашег личног, вечног благостања. Библија је путоказ који показује пут у вечни живот. Изнад свега морате желети да сазнате Господ­њу вољу и пут. (Fundamentals of Christian Education, р. 307.308)
**********
10. април


У ПОНИЗНОСТИ СРЦА


»Јер овако говори Високи и Узвишени, који живи у вечности, коме је име Свети: На висини и у светињи станујем и с оним ко је скрушена срца и смерна духа оживљујући дух смерних и оживљујући срце скрушених.« (Исаија 57,15)


Сви који желе да прихвате Божју реч као вођу, понизним и љубопитљивим умом, одлучни да сазнају услове спасења, разумеће шта каже Свето писмо. Али они који у истраживање Речи уносе дух који она не одобрава, од истраживања добиће дух који она не даје. Господ неће говорити незаинтересованом уму. Он не траћи своја упутства на оног који не жели да покаже поштовање или да буде чист. Али кушач поучава сваки ум који прихвата његове савете, и на сваки начин покушава да умањи важност светог Божијег закона.
Своја срца треба да понизимо, и искрено и са страхопо­што­вањем да проучавамо Реч живота; јер само понизан и скрушен ум може видети светлост. Срце, ум и душа морају бити припремљени за примање светлости. Тишина у души мора да постоји. Мисли морају бити доведене у покорност Исусу Христу. Хвалисава самосвест и самодовољност морају бити укорене у присутности Божје речи.
Господ говори срцу које се понизило пред Њим. На олтару молитве, док се вером дотичемо престола милости, ми примамо из Божије руке ту небеску бакљу која осветљава нашу таму и осведочава нас у наше духовне потребе. Свети Дух узима од Божјих ствари и открива их ономе који искрено трага за небе­ским благом. Ако се потчинимо Његовом вођству, Он нас води к савршеној светлости. Док посматрамо Христову славу, мењамо се у Његово обличје. Имамо веру која кроз љубав ради и која чисти душу. Наша су срца обновљена, и ми сада желимо да послушамо Бога у свему. (Review and Herald, 15. децембар 1896)
**********
11. април


ЧЕЖЊА ЗА УЧЕЊЕМ


»Господ рече овако: Станите на путевима и погледајте, и питајте за старе стазе, који је пут добар, па идите по њему, и наћи ћете мир души својој. А они рекоше: Нећемо да идемо.« (Јеремија 6,16)


Пошто су замолили Господа за познање Његове воље, за небеску мудрост, за светлост Светог Духа, молитељи ће проучавати Свето писмо и схватити да су делови писма који су били нејасни њиховом уму одједном постали кристално јасни; они сада схватају своју дужност као никада раније. »Тада им одговори Исус и рече: Моја наука није Моја, него Онога који Ме је послао. Ко хоће Његову вољу творити, разумеће је ли ова наука од Бога, или Ја сам од себе говорим.« (Јован 7,16.17)
Познање божанске истине обећано је онима који ће бити послушни светлости и истини, која им је дата. Улаз кроз уска врата не зависи од учености или богатства, већ од поседовања поучљивог духа. Онај који цени први зрак небеске светлости и усвоји је и ходи у њој, усклађујући своја дела са њом, и који се посвећује кроз њу, примиће још већу светлост. Он ће схватити да је Јеванђеље план спасења...
Ко има послушно срце спремно да извршава Божју вољу, не само да ће истину радосно примити, него ће је и марљиво тражити као сакривено благо. Он ће доћи пред Свето писмо у скрушеном и поучљивом духу, тежећи да схвати како може ходати у светлости, и рећи ће: »Господе, шта хоћеш да чиним?« (Дела 9,6) Он је спреман да жртвује све, ако треба, да би могао бити у складу са Божјом вољом.
Није увек лако бити послушан Божјој вољи. За пролаз кроз уска врата и ходање уском стазом, која води у вечни живот, потребна је чврста воља, јер на сваком кораку различити гласови позивају човека да скрене на непознате стазе. Они који воле богатство, част и висок положај неће проћи кроз уска врата, осим ако не одбаце своје идоле. Врата нису довољно широка и кроз њих не можемо проћи носећи ствари из овога света.
Ко жели да уђе на уска врата, у целости мора да се посвети Богу као и све што има. Исус каже: »Ако ко хоће за Мном ићи, нека се одрече себе, и узме крст свој и иде за Мном.« (Матеј 16,24) (Review and Herald, 28. март 1912)
**********
12. април


ПРАЗНЕ ПОСУДЕ


»Али ово благо имамо у земљаним судовима, да премноштво силе буде од Бога, а не од нас.« (2. Коринћанима 4,7)


Поставља се питање: »Какве посуде користи Дух?« Шта Христос каже о томе? »Ходите к Мени сви који сте уморни и натоварени, и Ја ћу вас одморити. Узмите јарам Мој на себе и научите се од Мене, јер сам Ја кротак и смеран у срцу, и наћи ћете покој душама својим. Јер је јарам Мој благ, и бреме је Моје лако.« (Матеј 11,28-30) Какве посуде користи наш Господар? Празне посуде. Кад ослободимо душу сваке прљавштине, ми можемо бити употребљени.
Да ли смо се испразнили од самих себе? Да ли смо се излечили од себичних планова? Нека Господ очисти свој народ, учитеље и цркве. Он је дао правило по коме сви треба да се управљају, и тада не сме да буде лакомисленог застрањивања. Међутим, било је, и још увек има, скретања од правих начела. Колико ће још потрајати такве прилике? Како нас Господар може употребити као посуде за свету службу, док се не испразнимо од свога »ја« и не направимо места за деловање Његовог Духа?
Бог позива свој народ да га прикаже свету. Хоће ли свет живети по начелима непорочности које ни Црква не спроводи? Хоће ли се међу Христовим следбеницима одржавати себична амбиција за прво место? Зар начела која они негују неће бити постављена на правом темељу, Исусу Христу? Какву ћемо грађу стављати на тај темељ, да више не буде сукоба, већ јединство у Цркви? Хоћемо ли на тај темељ стављати дрво, сламу, стрњику? Зар нећемо радије донети највреднији материјал – злато, сребро, драго камење? Зар нећемо јасно разликовати кукољ од жита? Хоћемо ли схватити да морамо да примимо Светог Духа у своја срца, да Он обликује и уреди наш живот?
Ми живимо у тешким временима. У страху Божјем, рекла бих, да је правилно тумачење Светога писма неопходно за правилан морални развој нашег карактера. Кад на ум и срце делује Дух, кад је наше »ја« мртво, истина може да се несметано шири и развија. Кад истина буде обликовала наш карактер, тада ће се знати да је ово заиста истина. (Review and Herald, 28. фебруар 1899)
**********
13. април


У ДУХУ МОЛИТВЕ


»Отвори очи моје, да бих видео чудеса закона Твог.« (Псалам 119,18)


Многи делови Библије које су учени људи прогласили тајном или су их занемарили као неважне, пуни су утехе и поуке за онога који учи у Христовој школи. Један од разлога зашто многи теолози немају јасније разумевање Божје речи крије се у њиховом затварању очију пред истинама које не желе да спроведу у живот. Разумевање библијске истине не зависи толико од снаге интелекта, који је укључен у проучавање, већ од искрености намере, од дубоке чежње за праведношћу.
Библију никада не треба проучавати без молитве. Само Свети Дух може нас оспособити да осетимо важност онога што се лако разуме, или нас спречити да не кваримо истине које су тешке за разумевање. Служба небеских анђела огледа се у припреми нашег срца да схвати Божју реч тако да будемо одушевљени њеном лепотом, упозорени њеним опоменама, оживљени и ојачани њеним обећањима. Молитва коју је изговорио псалмиста треба да постане и наша: »Отвори очи моје, да бих видео чудеса закона Твојега.« (Псалам 119,18)
Искушења често изгледају несавладива зато што човек, који је занемарио молитву и проучавање Библије, не може одмах да се сети Божјих обећања и да се тако библијским оружјем одупре сотони. Међутим, анђели се непрестано налазе око оних који су спремни да буду поучени божанским истинама; да их у време велике потребе подсете на неопходне истине. Према томе, када непријатељ навали као река, »Дух ће Господњи подигнути заставу насупрот њему«. (Исаија 59,19)
Исус је обећао својим ученицима: »А Утешитељ, Дух Свети, којега ће Отац послати у име Моје, Он ће вас научити свему и напоменуће вам све што вам рекох.« (Јован 14,26) Међутим, Христова учења претходно морају да се урежу у сећање, да би Божји Дух у време опасности могао да нас подсети на њих. Давид је рекао: »У срце своје затворио сам реч Твоју, да Ти не грешим.« (Псалам 119,11) (Велика борба, стр. 599. 600, оригинала; издање 2006)
**********
14. април


ВЕРА У ЊЕГОВО ПРОСВЕТЉЕЊЕ


»Уразуми ме, и држаћу се закона Твог, и чувати га свим срцем.« (Псалам 119,34)


По целом пољу откривења налазе се извори небеске истине, мира и радости. Те изворе радости може домашити сваки трагалац. Надахнуте речи, сачуване у срцу, биће као живи потоци који теку из реке воде живота. Наш Спаситељ молио се да ум Његових следбеника буде отворен да могу разумети Свето писмо. Кад год проучавамо Библију, Свети Дух је близу да нам открије значење поруке коју читамо. Човек чији је ум просветљен отварањем Божје речи његовој могућности разумевања, неће само осећати да мора још марљивије настојати да схвати ту Реч, већ и да мора имати боље познавање науке. Он ће осећати да је позван да заузме узвишен положај у Исусу Христу.
Што је човек повезанији са Извором свег знања и мудро­сти, то ће све више осећати како мора да напредује у умним и духовним достигнућима. Отварање Божије речи увек је праћено значајним проширивањем и јачањем човекових способности; јер улазак Његове речи доноси светлост. Размишљајући о великим истинама, ум се уздиже, осећања се чисте и оплеме­њују; Божји Дух, преко Божје истине, оживљава беживотне духовне способности и привлачи душу Небу.
Узмите зато своју Библију и станите пред свог небеског Оца, и реците: »Просветли ме; научи ме шта је истина.« Господ ће одговорити на вашу молитву, а Свети Дух утиснуће истину у вашу душу. Проучавајући Свето писмо постаћете стабилни у вери. Од највећег је значаја да непрестано проучавате Свето писмо, испуњавајући ум Божијим истинама. Можете тада бити одвојени од хришћанског друштва и бити негде где немате прилику да се сусрећете са Божијом децом. Вама је потребно благо Божије речи сакривено у срцу, да бисте када се сусретнете са противљењем све могли изнети пред суд Светог писма (Bible Echo, 15. октобар 1892)
**********
15. април


ВЕРА У ЊЕГОВО ВОЂСТВО


»Да вера ваша не буде у мудрости људској, него у сили Божјој. Али премудрост говоримо која је међу савршенима, не премудрост века овога, ни кнезова века овога који пролазе. Него говоримо премудрост Божију у тајности, сакривену, коју одреди Бог пре света за славу нашу.« (1. Коринћанима 2,5-7)


Прихваћени сте у Љубљеноме. Имам најозбиљнију жељу да усавршавате хришћански карактер, не у својој снази, већ у снази и по заслузи Христове праведности. Дар Светога Духа је највећи дар који је Бог могао да поклони ограниченом човеку. Он је бесплатан за све, и у њему није могло бити прерачунавања; овај дар посебно је указао на устоличење Јединородног Божјег Сина у Његовом посредничком царству. У том даровању Утешитеља Господ Бог небески открио је човеку савршено помирење које је Он остварио између себе и људи. »Који имамо наду«, каже апостол, »као тврд и поуздан ленгер душе, који улази иза најдаље завесе, где Исус уђе напред за нас поставши Поглавар свештенички довека по реду Мелхиседекову.« (Јеврејима 6,19,20)
Зар Бог није рекао да ће дати Светога Духа онима који Га за то буду молили? И зар тај Дух није стваран, истинит, прави Водич? Неки људи изгледа да се боје да ухвате Бога за Његову реч, као да би то била дрскост. Они се моле Господу да нас поучи, а ипак се плаше да присвоје Божје обећање и поверују да нас је Он научио. Све док нашем небеском Оцу долазимо понизно и са поучљивим духом, жељни и вољни да учимо, зашто бисмо сумњали да ће Бог испунити оно што је лично обећао? Не смете ни за тренутак посумњати у Њега и тако Га осрамотити.
Када тражите да сазнате Његову вољу, ваша улога састоји се у томе да верујете да ћете бити вођени, усмеравани и благословени у извршавању Његове воље. Можете сумњати у себе и своју способност да исправно тумачите Његове поуке, али чак и за то се молите, и имајте поверења у Њега, верујте Му до краја, да би вас Свети Дух увео у право тумачење Његових планова и деловања Његовог провиђења. (Manuscript Releases, в. 6, р. 223. 224)
**********
16. април


РАЗМИШЉАЊЕ О БОЖЈОЈ РЕЧИ


»Како љубим закон Твој! Вас дан мислим о њему.« (Псалам 119,97)


Да би Свето писмо било разумљиво, људима није потребна магловита светлост традиције и обичаја. То је исто тако бесмислено, као кад бисмо рекли да је Сунцу, које усред дана светли пуним сјајем, потребно светлуцање бакљи на Земљи да би се повећао његов сјај. У Библији је свака обавеза објашњена и свака поука ра­зумљива. Дар Христа и просветљење Светог Духа откривају нам Оца. Реч може учинити људе, жене и младе мудрима на спасење.
»Све је Писмо од Бога дано, и корисно за учење, за карање, за поправљање, за поучавање у правди, да буде савршен човек Божји, за свако добро дело приправљен.« (2. Тимотију 3,16.17) Ниједна друга књига не може да уздигне мисли, оживи способности, као што то могу да учине велике, и племените библијске истине. Кад би Божја реч била проучавана као што треба, људи би стекли ширину ума, племенитост карактера и чврстину намере која се ретко може срести у данашње време.
Од ужурбаног читања Светога писма има мало користи. Неко може да прочита целу Библију, а да ипак не успе да открије њену лепоту или схвати њено дубоко значење. Проучавање једног одломка све док његово значење не буде кристално јасно, и његов однос према плану спасења очигледан, од веће је вредности него прелиставање многих поглавља без одређене намере и без добијене стварне поуке. Држите своју Библију уз себе. Кад имате прилику, читајте је; урежите њене текстове у своје памћење. Чак и кад ходате улицом, можете да прочитате неки одломак и разми­шљате о њему, и тако га урежете у свој ум.
Библију никада не треба проучавати без молитве. Пре него што отворимо њене странице треба да се молимо за просветљење од Светога Духа, и оно ће нам се и дати. Када је Натанаило дошао Исусу, Спаситељ је рекао: »Ево правога Израиљца у коме нема лукавства.« (Јован 1,47) Натанаило је упитао: »Како ме познајеш?« Исус му је тада одговорио: »Пре него те позва Филип видех те кад беше под смоквом.« (48. стих) Исус ће видети и нас кад се молимо у својој клети, ако Га будемо молили за светлост да бисмо могли знати шта је истина. Анђели из света светлости биће са онима који у понизности срца траже божанско вођство. (Atlantic Union Gleaner, 9. jun 1909)
**********
17. април


РАДУЈУЋИ СЕ РЕЧИ


»Кад се нађоше речи Твоје, поједох их, и реч Твоја би ми радост и весеље срцу моме, јер је име Твоје призвано на ме, Господе Боже над војскама.« (Јеремија 15,16)


Постоји стална потреба за стрпљењем, добротом, самоодрицањем и самопожртвовањем у спровођењу библијске вере. Али ако је Божја реч начело које живи у нашем животу, све чиме се бавимо, свака реч, свако и најмање дело, откриваће да смо се предали Исусу Христу, да су чак и наше мисли покорене Њему. Кад Божја реч уђе у срце, она празни душу од самодовољности и самопоуздања. Наш живот биће сила на добро, јер ће Свети Дух испунити наш ум Божјим вредностима. Ми ћемо Христову веру практично живети; јер ће наша воља бити у савршеном складу са Божјом вољом
Неки који тврде да имају праву веру жалосно занемарују Водича кога је дао Бог да показује на пут к Небу. Они могу читати Библију, али само читање Божје речи, као кад би неко читао речи потекле из људског пера, пружиће само површно знање. Причање о истини неће посветити примаоце. Они могу тврдити да раде за Бога, али да је Христос међу њима, Његов глас би се чуо како говори: »Варате се, не знајући Писма ни силе Божје.« (Матеј 22,29) Такви не могу знати шта значи права вера.
»Речи које вам Ја рекох дух су и живот су«, каже Исус (Јован 6,63). Јеремија сведочи о Божјој речи говорећи: »Кад се нађоше речи Твоје, поједох их, и реч Твоја би ми радост и весеље срцу моме.« (Јеремија 15,16) Постоји божанско исцељење у Божјој речи које такозвани мудри и разумни не могу да искусе, али које се открива духовним бебама. »Речи Твоје кад се јаве, просветљују и уразумљују просте.« (Псалам 119,130) Кад се ова Реч усели у срце, она онда постаје ризница ума, из које износимо ствари старе и нове. Више не налазимо задовољство у размишљању о обичним овоземаљским стварима, већ говоримо: »Реч је Твоја жижак нози мојој, и видело стази мојој.« (105. стих) (Review and Herald, 4. мај 1897)
**********
18. април


ПОСВЕЋЕНИ РЕЧЈУ


»Освети их истином својом; Реч је Твоја истина.« (Јован 17,17)


Исус је у својој молитви истакао своју жељу да они који верују у Њега буду сачувани од зла у свету, и посвећени истином. Он нас не оставља да нагађамо шта је заправо истина, већ додаје: »Реч је Твоја истина.« Божја реч је средство којим се остварује наше посвећење. Зато је од највеће важности да се упознамо са светим упутствима из Библије. Нама је неопходно да схватимо речи живота, као што је првим ученицима било неопходно да се упознају са планом спасења.
Нећемо имати изговор ако због своје немарности не будемо знали какви су захтеви Божије речи. Бог нам је дао своју Реч, откривење своје воље, и обећао Светога Духа онима који Га за то моле, да их води да упознају целокупну истину; свака душа која искрено жели да чини Божију вољу разумеће шта је истина.
Свет је препун лажних учења; и ако одлучно не проучавамо Свето писмо за себе, онда ћемо прихватити лажи овога света као истину, усвојити његове обичаје и заварати властито срце. Учења и обичаји овога света потпуно су супротни Божјој истини. Онима који теже да се окрену од служења свету, и да служе Богу, биће потребна божанска помоћ. Они ће морати да окрену своја лица према Сиону и буду чврсти као камен кремен. Осетиће неслагање света, тела и сотоне, и мораће да корачају насупрот духу и утицају света.
Од времена у коме се Божји Син храбро супротставио охолим предрасудама и неверству човечанства, није дошло до промене у ставу света према Исусовој вери. Христове слуге морају се суочити са истим духом противљења и осуде, и морају излазити »изван окола, носећи Његову срамоту«. (Јеврејима 13,13)
Исусова мисија била је пропраћена убедљивим чудима. Његово је учење запањило људе. Оно није било попут противречног начина изражавања законика, пуног мистицизма, оптерећеног бесмисленим обичајима и безначајним ситничарењем; него је то био систем истине која је задовољавала потребе срца. Његово учење било је јасно, чисто и разумљиво. Практичне истине које је Он износио имале су осведочавајућу силу и привлачиле пажњу људи. (Review and Herald, 7. фебруар 1888)
**********
 19. април
 
 
ВОЂЕНИ ПИСАНИМ СВЕДОЧАНСТВОМ


»Закон и сведочанство тражите. Ако ли ко не говори тако, њему нема зоре.« (Исаија 8,20)


Свети Дух увек води писаној Речи и управља пажњу према великом моралном степену праведности. Бити од Бога почашћен и имати привилегију да сведочимо о истини јесте предивна предност. Пре него што се вазнео и окружен облацима анђела нестао из њиховог погледа, Исус је рекао својим ученицима: »Бићете Ми сведоци и у Јерусалиму и по свој Јудеји и Самарији, и тја до краја земље.« (Дела 1,8) Небески дар Светог Духа оспособио их је да сведоче о Исусу.
Желим да свима нагласим чињеницу да су они у чијем срцу Исус пребива вером, заправо примили Светог Духа. Сваки појединац који прима Исуса за свог личног Спаситеља исто тако сигурно прима и Светог Духа, да буде његов Саветник, Онај који посвећује, Водич и Сведок. Ако верник присније хода са Богом, то ће његово сведочанство бити јасније, а као резултат тога је силније и утицајније његово сведочење другима о Спаситељевој љубави; тако ће све боље доказивати да цени Божју реч. Она је његова храна, његово пиће, којим окрепљује жедну душу. Он цени предност познавања Божје воље из Његове речи.
Неки људи, који тврде да верују, презрели су Божју реч и окренули се од ње. Они занемарују Библију, која је предиван Водич и прави испит за све идеје; а тврде да имају Духа који их учи, и да им је зато проучавање Светог писма непотребно. Сви такви слушају сотонине лажи, јер се Дух и Реч слажу. Свето писмо каже: »Закон и сведочанство тражите. Ако ли ко не говори тако, њему нема зоре.« (Исаија 8,20) Само је онај човек слободан кога истина ослободи. (Manuscript Releases, в. 14, р. 70.71)
**********
20. април


ПРОСВЕТЉЕЊЕ И РЕЧ


»Јер ће изићи лажни христоси и лажни пророци, и показаће знаке велике и чудеса да би преварили, ако буде могуће, и изабране.« (Матеј 24,24)


У овим данима обмане, свако ко је утемељен на истини мораће да се бори за веру предату светима. Тајновитим сотониним деловањем појавиће се разне врсте погрешних идеја, које ће, ако је могуће, заварати и саме изабране и одвратити их од истине. Срешћемо се и са људским мудрошћу, мудрошћу учених људи, који су попут фарисеја учитељи Божјег закона, али се том истом Закону не покоравају. Срешћемо се и са људским незнањем и бесмислицама, неповезаним теоријама које су заодевене у нове и фантастичне одоре теорија са којима ћемо се све теже борити, јер у њима нема разума.
Биће и лажних снова и лажних визија, који носе у себи мало истине, али одвлаче од праве и истините вере. Господ је дао људима правило по ком их могу испитати: »Закон и сведочанство тражите. Ако ли ко не говори тако, њему нема зоре.« (Исаија 8,20) Ако омаловажавају Божји закон, ако не обраћају пажњу на Његову вољу откривену у сведочанствима Његовог Духа, они су онда варалице. Њима управљају нагони и утисци, за које верују да долазе од Светог Духа и сматрају их поузданијим од надахнуте Речи. Они тврде да су свака мисао и свако осећање утицај Духа; а кад им се покажу чињенице из Светог писма, они тврде да имају нешто што је поузданије. Међутим, док мисле да су под вођством Божијег Духа, они заправо следе сопствену машту којом се сотона поиграва. (Selected Messages, б. 2, р. 98.99)
Сотона ће деловати на најсуптилнији начин, не би ли иста­као људске измишљотине заодевене у анђеоске одоре. Али свет­лост из Речи светли и усред моралне таме; Библија никада неће бити замењена чудесним објавама. Истина ће се проучавати, за њом се мора трагати као за сакривеним благом. Чудесно просветљење неће бити дато независно од Речи или уместо ње. Држите се Речи, прихватите писану Реч, која ће људе умудрити на спасење. (Исто, р. 100)
**********
21. април


НЕ ОСЛАЊАТИ СЕ НА МАШТУ


»И реч моја, и поучење моје не беше у надговорљивим речима људске премудрости, него у доказивању Духа и силе.« (1. Коринћанима 2,4)


Видела сам да Цркви прети опасност у сваком новом ра­здобљу њеног искуства, јер неки слушају о вредностима у са­свим погрешном духу. Иако су неки учитељи јаки и делотворни кад је у питању поучавање у складу са библијском науком, сви они немају знање из практичног живота да би сигурно и безбедно могли посаветовати збуњене умове. Они не разумеју сложеност прилика у којима ће се неизоставно наћи свака породица која жели да изврши промену. Према томе нека сви пазе шта ће говорити; ако не познају Божји став у неким стварима, нека никада не говоре нагађајући или претпостављајући. Ако не знају нешто потпуно сигурно, нека тако и кажу, и нека се свако у целости ослања само на Бога. Нека увек буде много молитве, чак и поста, да се нико не би кретао по тами, већ у светлости као што је и Бог у светлости.
Можемо очекивати да се било шта догоди изван или унутар наших редова; постоје умови који нису доведени у ред милошћу Светог Духа, који не живе по Христовим речима и не разумеју деловање Божјег Духа, који иду погрешним путем, јер потпуно не следе Исуса. Они следе жељу и сопствену машту.
Не треба ништа радити без реда, јер би наступио велики губитак или жртвовање имовине због ватрених и непромиш­љених говора који потпаљују занос који није по Божјој вољи. По­беда се тако преокренула у пораз, због недостатка хладнокрв­ног разматрања и правилног размишљања, чврстих начела и намера. О свему увек треба добро промислити и нека сви делују под вођством мудрог, невидљивог Саветника, који је Бог. Неки људи бориће се за власт и обављати посао који не носи Божји печат. (Special Testimonies Relating to Various Mаtters in Battle Creek, р. 17.18)
**********
22. април


НЕ ПОВОДИ СЕ ЗА ОСЕЋАЊИМА


»Реч је Твоја жижак нози мојој, и видело стази мојој.« (Псалам 119,105)


Посвећење није срећан узлет осећања, нити њихово тренутно деловање, већ дело које траје целог живота. Ако неко тврди да га је Господ посветио и учинио светим, доказ његове тврдње о поседовању благослова видеће се у плодовима кротости, стрпљења, трпљења, истинољубивости и љубави. Ако их благослов, који су примили они који тврде да су посвећени, наводи да се ослањају на нека посебна осећања, и ако изјављују да им није потребно да проучавају Свето писмо да би сазнали шта је Божја откривена воља, тада је тај наводни благослов у ствари фалсификат, јер оне који га поседују наводи да се ослањају на властита непосвећена осећања и замисли, и затворе своје уши за Божји глас у Његовој речи.
Зашто би они који тврде да су доживели посебно испољавање Духа и осведочење да су им греси опроштени, требало да закључе да могу да оставе Библију по страни и даље ходају сами? Када оне који тврде да су доживели тренутно посвећење, упитамо да ли проучавају Свето писмо као што је Исус наложио, да би увидели постоји ли још нека истина коју треба да прихвате, они одговарају: »Бог нам непосредно објављује своју вољу посебним знаковима и откривењем, и ми можемо Библију оставити по страни.«
Постоје хиљаде оних који су обманути и зато верују посебним осећањима и одбацују Божју реч. Они не зидају на једином сигурном темељу – Божјој речи. Вера која је дата разумним створењима даће разумне доказе о својој истинитости, јер постоје видљиви резултати у срцу и карактеру. Христова милост показаће се у њиховом свакодневном понашању. Слободно можемо да запитамо оне који тврде да су посвећени: »Показују ли се плодови Духа у твом животу? Показујеш ли ти Христову кротост и смерност, откриваш ли чињеницу да свакодневно учиш у Христовој школи, обликујући свој живот по узору на Његов несебичан живот?«
Најбољи доказ да је било ко од нас повезан са небеским Богом јесте држање Његових заповести. Најбољи доказ вере у Христа је неповерење у себе и ослањање на Бога. Једини поуздан доказ да живимо у Христу је одражавање Његовог лика. Све док тако чинимо, доказујемо да смо посвећени истином, јер се истина показује у нашем свакодневном животу. (Signs of the Times, 28. фебруар 1895)
**********
23. април


НЕ ВЕРОВАТИ УТИСЦИМА


»О заповестима Твојим размишљам, и пазим на путеве Твоје. Наредбама Твојим тешим се, не заборављам речи Твоје.« (Псалам 119,15.16)


Бог је у својој Речи поверио људима знање које је неопходно за спасење. Света писма морају бити прихваћена као ауторитативно, непогрешиво откривење Његове воље. Она су мерило карактера, правило вере и потврда искуства: »Све је Писмо од Бога дано и корисно за учење, за карање, за поправљање, за поучавање у правди, да буде савршен човек Божји, за свако добро дело приправљен.« (2. Тимотију 3,16.17)
Међутим, чињеница да је Бог открио своју вољу људима преко своје Речи није искључила потребу за сталном присутношћу и вођством Светога Духа. Потпуно супротно! Наш Спаситељ обећао је Светога Духа који ће Реч отварати Његовим слугама, расветљивати и примењивати њена учења. Пошто је то исти Дух, који је надахнуо Библију, немогуће је да учења Духа постану супротна учењима Речи.
Свети дух није био изливен – нити ће икада бити дарован – да замени Библију; јер сама Писма изричито наглашавају да је Божја реч мерило којим се сва учења и искуства морају оцењивати. Апостол Јован каже: »Не верујте свакоме духу, него кушајте духове јесу ли од Бога; јер многи лажни пророци изиђоше на свет.« (1. Јованова 4,1) Пророк Исаија објављује: »Закон и сведочанство тражите. Ако ли ко не говори тако, њему нема зоре.« (Исаија 8,20)
 Људи својим заблудама наносе велику срамоту делу Светога Духа; тврдећи да су просветљени Њиме, говорећи да више нема потребе да их Божја реч води. Њих воде утисци које они у својој души сматрају Божјим гласом. Међутим, дух који управ­ља њима није Божји Дух. Такво повођење за утисцима и занемаривање Писма може једино створити пометњу, заваравање и пропаст. Оно доприноси остварењу замисли злога. Служба Светога Духа има животну важност за Христову Цркву, и зато Сотона лукаво покушава да помоћу грешака које чине екстремисти и фанатици изложи презиру дело Светога Духа и наведе Божји народ да занемари овај Извор снаге који му је сам Господ ставио на располагање. (Велика борба, стр. ix и x oриг; издање 2006)
**********
24. април


ЈАСАН ГЛАС


»И уши ће твоје слушати реч иза тебе где говори: То је пут, идите њим, ако бисте сврнули надесно или налево.« (Исаија 30,21)


Усред збрке лажних учења, Божји Дух биће Водич и Заклон онима који се нису одупрли доказима истине. Он утишава сваки други глас осим оног који долази од Њега који је истина и живот. Бог свакој души даје могућност да чује глас Пастира и прими познање о Богу и нашем Спаситељу. Кад срце прима ову истину као драгоцено благо, у њему се обликује Христос, Нада славе, док цео небески свет узвикује: »Амин и амин!« Ми имамо велику потребу за обновитељском силом Светога Духа. Немамо времена да се бавимо телом и крвљу.
Нама је потребно божанско просветљење. Сваки појединац тежи да постане средиште утицаја; и све док Бог не буде обавио дело за свој народ, они неће увидети да је покорност Богу једина сигурност за сваког човека. Његова милост која мења људска срца изградиће јединство које још увек није настало; јер ће сви који су слични Христу бити у складу један са другим. Свети Дух ће створити то јединство.
»Он ће Ме прославити.« (Јован 16,14) »А ово је живот вечни, да познају Тебе, јединога истинога Бога, и кога си послао Исуса Христа.« (Јован 17,3) Свети Дух прославља Бога откривајући и изграђујући Његов карактер у Његовом народу тако да Он постаје предмет њихових најузвишенијих осећања.
Они јасно виде да у свету никада није било никакве праведности осим Његове, никакве доброте осим оне која је потекла од Њега. Када се Дух излио са небеске висине, Црква је била обасјана светлошћу, а Христос је био Извор те светлости; Његово име било је на сваком језику, Његова љубав је испуњавала свако срце. Тако ће бити и кад анђео који силази са Неба у великој сили буде обасјао целу земљу Његовом славом...
Дар Његовог Светог Духа, богат, потпун и изобилан, намењен Његовој Цркви је попут огњеног одбрамбеног зида, који не могу савладати силе зла. Христос гледа свој народ, у њиховој неокаљаној чистоти и беспрекорном савршенству, као на награду за све своје патње, понижења и љубав, и као на круну своје славе – Христос, велико средиште из кога потиче сва слава. (Home Missionary, 1. новембар 1893)
**********
25. април


РАЗЛОГ НАШЕ НАДЕ


»Него Господа Бога светите у срцима својим. А будите свагда готови на одговор свакоме који вас запита за ваше надање.« (1. Петрова 3,15)


Ево шта ћемо видети ако смо повезани са Богом. Он жели да зависимо од Њега, а не од људи. Он жели да имамо ново срце; Он жели да нас напоји светлошћу која долази од Божијег престола. Са сваком потешкоћом треба да се боримо, али када се појави нека спорна тачка, да ли треба да идете људима да бисте чули њихово мишљење, и онда своје закључке да обликујете према њиховим? Не, идите Богу. Реците Му шта желите да знате; узмите своју Библију и трагајте за сакривеним благом.
Ми не копамо довољно дубоко у потрази за истином. Свака душа која верује у садашњу истину биће доведена у ситуацију да мора дати разлог за наду која је у њој. Божји народ биће извођен пред краљеве, принчеве, владаре и велике људе овога света, и зато мора бити сигуран да заиста зна шта је права истина. Они морају бити обраћени људи и жене. Бог вас својим Светим Духом може више поучити у једном тренутку, него што бисте могли научити од великана овога света. Свемир по­сматра борбу која се води на земљи. За неупоредиву цену Бог је дао прилику сваком човеку да сазна оно што ће га умудрити за спасење. Анђели жељно очекују ко ће искористити ту прилику!
Када порука буде пренесена Божјем народу, његови припадници, не треба да јој се супротставе; они треба да се обрате Библији, упоређујући ту поруку са законом и сведочанством, и ако она не издржи ту пробу, то значи да није истинита. Бог жели да прошири наш ум. Он жели да излије своју милост на нас. Ми свакодневно можемо да се ситимо добрим стварима, јер Бог може да отвори целу небеску ризницу за нас. Ми морамо бити једно са Христом као што је Он једно са Оцем, и Отац ће нас волети као што воли свог Сина. Можемо имати исту помоћ коју је и Христос имао, можемо имати снагу у сваком тренутку опасности; јер ће Бог бити наша предња и задња стража. (Selected Messages, б. 1, р. 415.416)
**********
26. април


ОСПОСОБЉЕНИ ДА ПРЕПОЗНАМО ЛАЖНЕ НАУКЕ


»Љубазни, старајући се једнако да вам пишем за опште ваше спасење, би ми потребно да вам пишем, молећи да се борите за праведну веру, која је једанпут дата светима.« (Јуда 3)


Јуда је упутио ову поруку да би заштитио вернике од заводљивих утицаја лажних учитеља, људи који су имали обличје побожности али нису били поуздане вође. У овим последњим данима појављиваће се лажни учитељи и бити веома ревни. Износиће разне теорије да умове људи и жена удаље од истина које одређују сигуран став који можемо заузети у ово време, кад сотона свим силама делује на религиозне људе, наводећи их да се заваравају да су праведни, и тако пропуштају да се покоре вођству Светог Духа.
Лажне теорије уплитаће се у свако искуство, и заступане сотонском упорношћу, заробиће ум сваке душе која није укорењена и утемељена у пуном познању светих начела Речи. У нашој средини појавиће се лажни учитељи, који ће слушати науку сотонског порекла. Ови учитељи повући ће за собом ученике. Прикрашће се неприметно, употребљаваће ласкаве речи и врло спретно, учтивошћу која осваја, веома уверљиво износиће лажна тумачења.
Једина нада наших цркава је да буду будне и опрезне. Они који су добро утемељени у истини Речи, они који све испитују са »Тако каже Господ«, биће сигурни. Свети Дух водиће оне који цене Божију мудрост више од заводљивих мудровања сотонских присталица. Нека увек буде много молитава, не уз људски напор, већ у надахнутој љубави према истини каква је у Исусу Христу. Породице које верују у истину треба да говоре речи мудрости и разума, речи које ће им доћи на ум захва­љујући проучавању Светог Писма.
Сада је време нашег испита и пробе. Сада је време када чланови сваке верне породице морају затворити своја уста од изговарања оптужби против своје браће. Нека говоре речи које охрабрују, нека јачају веру која кроз љубав ради и чисти душу. (Kress Collection, р. 5)
**********
27. април


OСПОСОБЉEНИ ДА РАЗЛИКУЈЕМО ИСТИНУ ОД ЛАЖИ


»Јер такви лажни апостоли и преварљиви посленици претварају се у апостоле Христове. И није чудо, јер се сам сотона претвара у анђела светла.« (2. Коринћанима 11,13.14)


Истина је делотворна, и кад смо јој послушни њена сила мења наш ум у Христово обличје. Истина која је у Исусу оживљава савест и мења ум; јер је унета у срце Светим Духом. Постоје многи који у недостатку духовног разлучивања узимају само слово Речи, и схватају да без деловања Божјег Духа она не оживљава душу нити посвећује срце. Неко може наводити стихове из Старог и Новог завета, може знати све заповести и обећања исказана у Божјој речи; али ако Свети Дух не усади истину у срце, и не просветли ум божанском светлошћу, ниједан човек неће пасти на Стену и разбити се; јер божанска сила повезује душу са Богом.
Без просветљења Божијим Духом, нећемо бити у стању да разликујемо истину од лажи, и пашћемо под утицај великих искушења и обмана које ће сотона посејати по свету. Близу смо крају борбе између Принца светлости и принца таме, и ускоро ће непријатељске обмане искушавати нашу веру, да се види од каквог је материјала. Сотона ће чинити чуда пред звери и обмањиваће оне »што живе на земљи«. (Откривење 13,14)
Иако ће се кнез таме трудити да покрије Земљу тамом и људе великим мраком, Господ ће показати своју силу која обраћа. На Земљи ће бити довршено дело слично догађају приликом изливања Светог Духа у данима првих ученика, када су почели да проповедају о Исусу и то распетом. Многи ће се обраћати у једном дану; јер ће порука ићи у сили. Тада ће многи моћи да кажу: »Јер Јеванђеље наше не би к вама само у речи, него и у сили, и у Духу Светоме.« (1. Солуњанима 1,5) Свети Дух привлачи људе Христу; Он узима од Божјих вредности и показује их грешнику. Исус је рекао: »Он ће Ме прославити, јер ће од Мојега узети и јавити вам.« (Јован 16,14) (Review and Herald, 29. новембар 1892)
**********
28. април


ОДВАЈАЊЕ ИСТИНЕ ОД МАШТЕ


»Јер ће доћи време кад здраве науке неће слушати, него ће по својим жељама накупити себи учитеље, као што их уши сврбе, и одвратиће уши од истине, и окренуће се ка гаталицама.« (2. Тимотију 4,3.4)


Много се прича о изливању Светога Духа, а неки то тумаче тако да наносе штету црквама. Вечни живот је прихватање живих елемената из Светога писма и вршење Божије воље. То је једење тела и пијење крви Божијег Сина. Они који то чине, примају живот и бесмртност преко Јеванђеља, јер је Божја реч истина, дух и живот. Предност је свих који верују у Исуса Христа као свог личног Спаситеља да се хране из Божје речи. Утицај Светог Духа открива ту Реч, Библију, као вечну истину, која ономе ко уз молитву трага даје духовну снагу и издржљивост.
»Прегледајте Писма«, каже Христос, »јер ви мислите да имате у њима живот вечни; и она сведоче за Мене.« (Јован 5,39) Они који копају испод површине откривају сакривене драгуље истине. Свети Дух прати озбиљног трагаоца. Његово просвет­љење обасјава Божју реч, утискујући истину у ум додајући јој нову важност и свежину. Трагалац је испуњен осећањем мира и радости које никада раније није осетио. Драгоцена истина постаје јасна као никада раније. Нова, небеска светлост обасјава Реч, просветљује је као да је свако слово од злата. Сам Бог говори уму и срцу, чинећи Реч духом и животом.
Сваки искрени истраживач Речи подиже своје срце Богу, молећи за помоћ коју даје Свети Дух. Он ускоро открива оно што га уздиже изнад свих нестварних изјава лажних учитеља, чије слабе, несигурне теорије немају подршку Речи живога Бога. Те теорије створили су људи који нису научили прву велику поуку – да су Божји Дух и живот у Његовој речи. Да су у своје срце примили вечне истине садржане у Божјој речи, увидели би како су узалудни и бесплодни сви напори у проналажењу нечег новог што би произвело велику сензацију. Они треба да науче основна начела Божје речи. (Selected Messages, б. 2, р. 38.39)
**********
29. април


ПОСТАВЉАЊЕ ЧВРСТОГ ТЕМЕЉА


»Да не будемо више мала деца, коју љуља и заноси сваки ветар науке, у лажи човечијој, путем преваре.« (Ефесцима 4,14)


Божји глас говори нам преко Његове речи, иако постоје многи гласови које ћемо чути; али Христос је рекао да се чувамо оних који ће говорити: »Овде је Христос« или: »Онде је Христос«. Како ћемо онда знати да они не носе истину – осим ако све упоредимо са Светим писмом? Христос нас је упозорио да се чувамо лажних пророка који ће нам доћи у Његово име, говорећи за себе да су Христос.
Ако заузмете став да вам није важно да лично разумете Свето писмо, бићете у опасности да вас заведу таква учења. Христос је рекао да ће бити оних који ће у дан суда говорити: »Господе, Господе, нисмо ли у Твоје име пророковали, и Твојим именом ђаволе изгонили, и Твојим именом чудеса многа творили?« Христос ће им одговорити: »Никада вас нисам знао; идите од Мене који чините безакоње.« (Матеј 7,22.23)
Долази време у које ће сотона чинити чуда управо пред вашим очима, тврдећи да је он Христос; и ако ваша стопала не буду чврсто утемељена на Божјој истини, тада ћете бити одвојени од темеља. Једина сигурност за вас је у трагању за истином као за сакривеним благом. Копајте за истином као што бисте копали за благом на земљи, и донесите Божју реч, Библију, пред свог небеског Оца говорећи: »Просветли ме, научи ме да знам шта је истина.«
А кад Његов Свети Дух буде дошао у ваша срце, да утисне истину у вашу душу, ви је тада нећете тако лако изгубити. Стекли сте такво искуство у истраживању Светог писма, да сте се утврдили у свакој тачки. Зато је важно да стално истражујете Свето писмо. Ум треба да испуните Божјом речју; јер ћете можда бити одвојени и доспети негде где нећете имати прилику да се срећете са Божјом децом. Тада ће вам бити потребно благо Божје речи сакривено у вашем срцу, а ако наступи противљење, моћи ћете да се браните из Светог писма. (Review and Herald, 3. април 1888)
**********
30. април


ГРАДИТИ НА СТЕНИ


»Сваки, дакле, који слуша ове Моје речи и извршује их, казаћу да је као мудар човек, који сазида кућу своју на камену.« (Матеј 7,24)


Док данас стојите овде и уочавате недостатке у свом карактеру у светлости Божјег великог моралног степена, зар нећете рећи: »Надокнадићу изгубљено у прошлости; отићи ћу и радити у Господњем винограду?« Живећи вером, зар се нећете ухватити за Божја обећања, усвојити Христову праведност и пронаћи небеску светлост да обасјава ваш живот? Ви морате да унесете Христа у сваку своју мисао и дело. Оштећена карика чини ланац безвредним, а тако ће и вас нека одређена слабост, коју имате у свом карактеру, онеспособити да уђете у небеско царство. Морате све довести у ред. Али без божанске помоћи не можете обавити то велико дело. Јесте ли спремни да прихватите Божја обећања и да их усвојите живом вером у Његову непроменљиву реч?
Треба да ходате у складу са вером, а не према осећањима. Нама није потребна религија утемељена на осећањима; него нам је потребна религија утврђена на разумној вери. Ова вера утемељена је на вечној стени Божје речи. Они који ходају охрабрени вером непрестано теже да сталном послушношћу Христу усаврше карактер. Поглавар нашег спасења дао нам је своје наредбе, а ми морамо да покажемо потпуну послушност; али ако запостављамо Књигу која открива Његову вољу и не испитујемо, не истражујемо или не тежимо да је разумемо, како ћемо онда испунити своје обавезе? На крају ћемо бити проглашени лаким, ако продужимо овим путем.
Пред нама је криза, и ја се бојим за наше душе. Зашто се догађа да људи напуштају веру? Налазимо ли се у положају да знамо шта верујемо, и да нећемо бити изрешетани? То што људи напуштају истину ни најмање не треба да нас обесхрабри, већ само да нас натера да још усрдније тражимо Божји благослов. Људе неће спасити ни образовање, ни таленти, ни положаји које заузимају. Нас мора да сачува Божја сила вером у спасење.
Како данас стојите пред Богом? Питање није: »Како ћете стајати у време невоље, или у неком другом тренутку у будућности«, већ: »Где се ви данас налазите? Хоћете ли данас поћи на рад?« Ми данас желимо лично, појединачно искуство са Христом. Нама је данас потребан Христос који живи у нама. (Review and Herald, 7. април, 1889)
**********