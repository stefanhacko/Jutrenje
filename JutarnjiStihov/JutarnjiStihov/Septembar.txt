**********
1. септембар


ЕНОХ


»Вером би Енох пренесен да не види смрти; и не нађе се, јер га Бог премести, јер пре него га премести, доби сведочанство да угоди Богу.« (Јеврејима 11,5)


Енох је био народни учитељ истине у времену у коме је живео. Он је поучавао људе истини; он је живео према тој истини. Карактер овог учитеља који је ходао с Богом је био усклађен с величином и светошћу његове мисије. Енох је био пророк који је говорио кад га је покренуо Свети Дух. Он је био светлост усред моралне таме, човек за пример, човек који је ходао с Богом, послушан Божјем закону, оном Закону који је сотона одбио да слуша, који је Адам преступио, а Авељ послушао и због своје послушности био убијен.
Бог сада жели да целом свемиру покаже нетачност сотонине оптужбе да човек не може да држи Божји закон. Он жели да покаже да, иако је човек погрешио, ипак може тако да се пове­же с Богом да прими Божји ум и Дух Божји, и да тако као симбол представља Христа. Бог је овог светог човека изабрао да осуди поквареност тадашњег света, и посведочи том свету да је човеку могуће да одржи цео Божји закон...
Енох није само размишљао, молио се, и стављао на себе оклоп опрезности, него је из својих озбиљних разговора са Богом излазио да озбиљно ради за своје ближње. Он није прикривао истину да би се допао невернима, занемарујући њихове душе. Ова блиска повезаност с Богом дала му је храброст да чини Божја дела. Енох је ходао с Богом и »доби сведочанство да угоди Богу«. (Јеврејима 11,5)
Ово је предност коју сваки верник и данас може да има: Да човек пребива у Богу, а Бог да се настани у човеку. »Ја у њима, и Ти у мени« (Јован 17,23), каже Исус. Ходати с Богом и примити сведочанство да је мој пут Њему угодан, то није искуство које је резервисано само за Еноха, Илију, патријархе, пророке, апо­столе и мученике. Није само предност већ и дубока потреба сваког Христовог следбеника да има Исуса у свом срцу, да Га има у себи увек у свом животу; онда ће заиста бити попут дрвета које у своје време доноси свој род. (The Upward Look, p. 228)
**********
2. септембар


НОЈЕ


»И рече Господ Ноју: Уђи у ковчег ти и сав дом твој; јер те нађох праведна пред собом овогa века.« (1. Мојсијева 7,1)


У Нојево време поквареност света је постала тако велика да га Бог више није могао подносити; и Он рече: »Хоћу да истребим са Земље људе, које сам створио.« (1. Мојсијева 6,7) Ипак, имао је сажаљења према људском роду и у својој љубави пружио би уточиште свима који буду хтели да Га прихвате. Ноју је дао поруку коју је требало објавити људима: »Неће се дух Мој довека прети с људима.« (3. стих)
Ноју је било наложено да сагради ковчег и истовремено да проповеда да ће Бог пустити на Земљу потоп да би уништио зле. Они који буду поверовали поруци и који се буду припремили за тај догађај покајањем и променом живота, наћи ће опроштење и бити спасени; али стално опирање молбама и упозорењима која Бог шаље преко свог слуге Ноја одвојиће их од Бога, и због тога ће се Његова милост и љубав повући.
Божји Дух наставио је да позива бунтовне људе све док одређено време није готово истекло, а онда су Ноје и његова породица ушли у ковчег, и Божја рука затворила је његова врата. Милост се повукла и више није посредовала за грешнике.
Нису сви припадници тог нараштаја били у пуном смислу речи идолопоклоници и незнабошци. Многи су знали за Бога и Његов закон; али не само што су одбацили поруку верног пропо­вед­ника правде, него су још и употребили сав свој утицај да би и друге одвратили од послушности Богу. Сваком човеку долази дан пробе и дан поклоњених прилика. Тадашња генерација имала је своју прилику, док је Ноје објављивао вест упозорења о наступајућој пропасти; али они су свој ум препуштали сотониној контроли радије него Божјој, и сотона их је обмануо као што је то учинио и с првим паром. Пред њих је изнео лаж уместо истине и светлости; и они су прихватили његову вешту филозофију и лажи, јер им је то звучало прихватљиво и у складу с њиховом поквареношћу у животу, док су истину која их је могла спасити одбацили као заблуду. (Signs of the Times, 1. април 1886)
**********
3. септембар


АВРАМ


»После ових ствари дође Авраму реч Господња у утвари говорећи: Не бој се, Авраме, Ја сам ти штит, и плата је твоја врло велика. …Па га изведе напоље и рече му: Погледај на небо и преброј звезде, ако их можеш пребројити. И рече му: Тако ће ти бити потомство твоје. И поверова Аврам Богу, а Он му прими то у правду.« (1. Мојсијева 15,1-6)


Бог је желео да Аврам постане канал светлости и благослова, да буде језгро око ког ће се други окупљати, и да Бог тако стекне свој народ на Земљи. Аврам треба да буде у свету, и да у свом животу одражава Исусов карактер. Кад је примио божански позив, Аврам није био славан човек, ни законодавац, ни освајач. Он је био једноставан сточар и живео је под шаторима, али запошљавао је много људи да обављају његов скромни посао, а част коју је примио уследила је због његове верности Богу, његовог строгог поштења и правичног поступања.
Господ је за њега рекао: »Како бих тајио од Аврама шта ћу учинити, кад ће од Аврама постати велик и силан народ, и у њему ће се благословити сви народи на Земљи? Јер знам да ће заповедити синовима својим и дому свом након себе да се држе путева Господњих и да чине што је право и добро, да би Господ навршио на Авраму шта му је обећао.« (1. Мојсијева 18,17-19)
Аврамов несебични живот учинио га је да заиста буде »гледање и свету и анђелима и људима«. (1. Коринћанима 4,9) Господ је изјавио да ће благословити оне који благослове Аврама, а да ће казнити оне који га злостављају или повреде. Преко Аврамовог искуства из његовог верског живота, правилно знање о Господу преношено је хиљадама; и његова ће светлост обасјавати пут оних који и сами показују Аврамову побожност, веру, посвећење и послушност.
Аврам је имао знање о Христу; јер га је Господ просветлио истином о Спаситељу света. Он је зато поучио своје укућане и своју децу да су жртве које приносе предслика Христа, Божјег Јагњета, које ће бити заклано за грехе света. Тако је окупљао обраћенике, учећи их вери у јединог правог и живог Бога. (Youth’s Instructor, 4. март 1897)
**********
4. септембар


ЈОСИФ


»А Бог ме посла пред вама, да вас сачува на земљи и да вам избави живот избављењем превеликим. И тако нисте ме ви оправили овамо него сам Бог, који ме постави оцем фараону и господарем од свега дома његовог и старешином над свом земљом мисирском.« (1. Мојсијева 45,7.8)


Бог је планирао да преко Јосифа упозна Египћане са библиј­ском вером. Овај верни сведок требало је да представи Христа царевом двору. Бог је путем снова одржавао везу с Јосифом у његовој младости, дајући му наговештај о високом положају на који ће бити позван. Да би спречили да се остваре његови снови, браћа су Јосифа продала у ропство, али тај окрутни поступак донео је испуњење онога што су снови прорекли.
Често изгледа да они који се труде да осујете Божју намеру и који се супротстављају Његовој вољи напредују неко време; али Бог успешно остварује своје планове, и Он ће показати ко је стварни владар Неба и Земље.
Јосиф је своју продају у робље у Египту сматрао највећом несрећом која га је могла задесити; али је схватио неопходност поверења у Бога, какво никада није имао, док је био под заштитом љубави свог оца. Јосиф је заједно са Богом стигао у Египат, и то се показало у његовом ведром држању усред туге. Као што је Божји ковчег доносио мир и напредак Израиљу, тако је и овај богобојазан и побожан младић донео благослов Египту. То је било толико очигледно да је Петефрије, у чијој је кући Јосиф служио, све благослове које је доживео приписивао свом купљеном робу; према њему је поступао као да му је син, а не роб. Божја је намера да они који воле и поштују Његово име буду и сами поштовани, и да се слава која се преко њих одаје Богу одрази и на њима самима.
Јосифов карактер није се променио, кад је био уздигнут на ви­сок положај. Он се нашао тамо где ће његове врлине забли­стати сјајним зрацима у добрим делима. Божји благослов почивао је на њему, у кући и у пољу. Све одговорности у Петефријевој кући биле су њему поверене. И у свему томе он је показао чврсто поштење; јер је волео Бога и био испуњен страхом Господњим. (Youth’s Instructor, 11. март 1897)
**********
5. септембар


МОЈСИЈЕ


»А Мојсије рече Богу: Ко сам ја да идем к фараону и да изведем синове Израиљеве из Мисира? А Бог му рече: Ја ћу бити с тобом, и ово нека ти буде знак да сам те Ја послао: Кад изведеш народ из Мисира, служићете Богу на овој гори.« (2. Мојсијева 3,11.12)


Посвећење и понизност увек су красили људе којима је Бог поверавао важне одговорности у делу. Божански позив Мојсију у пустињи затекао га је испуњеног неповерењем према себи. Схватао је да је неспособан за положај на који га је Бог позвао; али прихвативши поверење које му је било указано, постао је сјајан инструмент у Божјој руци за остварење највећег задатка икада повереног смртницима.
Да се Мојсије поуздао у своју снагу и мудрост и да је жељно прихватио овај велики задатак, тиме би открио потпуну неспремност за обављање тог посла. Чињеница да човек осећа своју личну слабост доказује, ако ништа друго, да схвата сложеност посла који му је поверен, а то му даје наду да ће добити Бога за свог Саветника и Извор снаге. Таква особа неће ићи ни даље ни брже, од сазнања о сигурности да је Бог води.
Човек ће добити снагу и ефикасност кад прихвати одговорности које Бог ставља на њега, и кад целом својом душом тежи да се оспособи да их ваљано носи. Колико год био низак његов положај, или ограничене његове способности, онај који радосно одговара на позив дужности, и ослањајући се на божанску снагу тежи да верно изврши свој задатак, стећи ће истинску величину. Он ће осетити да је добио свети налог да се бори против греха, да одбрани оно што је право, да уздиже, теши и благосиља своје ближње. Лењост, себичност и жеља за задобијањем одобравања овога света, морају уступити место овом узвишеном и светом позиву.
Заокупљен таквим послом, слаб човек постаће јак; плашљив храбар; неодлучан – чврст и непоколебљив. Свако види важност свог положаја и свог задатка, тим више што га је Небо одабрало да изврши посебно дело за Цара над царевима. Иза таквих људи овај свет остаје бољи, зато што су живели у њему. Њихов утицај уздиже, прочишћава, и оплемењује све с којима долазе у додир и тако помажу својим ближњима да се припреме за небеске дворове. (Signs of the Times, 11. август 1881)
**********
6. септембар


ИСУС НАВИН


»Нико се неће одржати пред тобом свега века твојега; с тобом ћу бити као што сам био с Мојсијем, нећу одступити од тебе нити ћу те оставити.« (Исус Навин 1,5)


После Мојсијеве смрти, Исус је био изабран да поведе Израиљ према обећаној земљи. Он је био потпуно оспособљен за тај важан задатак. Мојсију је био као премијер током већег дела времена, које су Израиљци провели лутајући пустињом. Био је сведок чудесних дела која је Бог чинио преко Мојсија, и сасвим је добро познавао природу свога народа. Он је био један од дванаест ухода посланих да извиде обећану земљу, један од двојице који су дали веран извештај о њеном богатству и који су охрабривали народ да крену и заузму је у Божјој сили.
Господ је обећао Исусу да ће бити с њим као што је био с Мојсијем, и да ће учинити да лако освоји Ханан ако буде верно држао све Његове заповести. Исус је био забринут како ће испунити добијени налог да уведе народ у Хананску земљу; али ово божанско охрабрење отклонило је његове страхове. Заповедио је израиљском народу да се спреми за тродневно путовање, а свим ратницима да се припреме за битку.
»А они одговорише Исусу говорећи: Шта си нам год заповедио чинићемо, и куда нас год пошаљеш ићи ћемо. Слушаћемо те како смо слушали Мојсија; само нека Господ Бог твој буде с тобом као што је био с Мојсијем. Ко би се противио твојој заповести и не би слушао речи твоје у свему што му заповедиш, нека се погуби; само буди слободан и храбар.« (Исус Навин 1,16-18)
Бог је хтео да прелаз Израиља преко Јордана буде право чудо. Исус је заповедио народу да се посвети, јер ће Господ сутрадан учинити чудо међу њима. У одређено време наредио је свештеницима да узму ковчег у коме се налазио Божји закон и да га изнесу пред народ. »А Господ рече Исусу: Данас те почињем узвишавати пред свим Израиљем да познају да ћу и с тобом бити као што сам био с Мојсијем.« (Исус Навин 3,7) (Testimonies, b. 4, p. 156.157)
**********
7. септембар


ДЕВОРА И ВАРАК


»И у тај дан пева Девора и Варак син Авинејемов говорећи: Благосиљајте Господа што учини освету у Израиљу и што народ драговољно приста.« (Судије 5,1.2)


Израиљци, који су се падом у идолопоклонство поново одвојили од Бога, трпели су насиље својих непријатеља. Њихова имовина, па чак и живот, били су у сталној опасности. Зато су напуштали села и усамљене насеобине, и склањали се у зидовима заштићеним градовима. Планински путеви били су слободни и људи су путовали од места до места забаченим стазама. На местима на којима су узимали воду многи су били опљачкани па чак убијени. Израиљци су били ненаоружани, и то је био врхунац невоље. Међу четрдесет хиљада људи није се могао наћи ниједан мач или копље.
Двадесет година Израиљци су уздисали под јармом тлачитеља; а тада су се окренули од свога идолопоклонства и у понизности и покајању завапили ка Господу да их избави. Нису молили узалуд. У Израиљу је живела једна жена позната по својој побожности, и преко ње Господ је одлучио да избави свој народ. Њено је име било Девора. Била је позната као пророчица, а у одсуству редовних судија, људи су од ње тражили савет или правду.
Господ је објавио Девори своју намеру да уништи непријатеље Израиља и наредио јој да пошаље по човека који се звао Варак, из Нефталимовог племена, и да му пренесе упутства која је примила. Послала је по Варака, и наложила му да окупи десет хиљада људи из Нефталимовог и Завулоновог племена и сукоби се са војском цара Јавина...
Девора је узвишеном и осећајном песмом прославила победу Израиља. Она је одала Богу сву славу за њихово избављење, и позвала народ да Га хвали за Његова чудесна дела. (Signes of the Times, 16. јуни 1881)
**********
8. септембар


ГЕДЕОН


»А Господ га погледа и рече му: Иди у тој сили својој, и избавићеш Израиљ из руку мадијанских. Не послах ли те? А он Му рече: О Господе, чим ћу избавити Израиља? Ето, род је мој најсиромашнији у племену Манасијином, а ја сам најмањи у дому оца свог. Тад му рече Господ: Ја ћу бити с тобом, те ћеш побити Мадијанце као једног.« (Судије 6,14-16)


Сва чуда која је Бог чинио за свој народ, учињена су најједноставнијим средствима. Кад се Божји народ у целости посве­ти Њему, Он ће их употребити да изврше Његово дело на Земљи. Али увек треба да имамо на уму, какав нас год успех пратио, да слава и част припадају само Богу; јер свака способност и свака сила јесу дар од Њега.
Бог ће потпуно искушати веру и храброст оних којима је поверио одговорности у свом делу. Околности ће често изгледати застрашујуће. Иако је Бог много пута поновио своје обећање о помоћи, вера се може пољуљати. Морамо се чврсто поуздати у »тако говори Господ«, независно од људске логике или наизглед немогућих прилика.
Искуство Гедеона и његове војске имало је циљ да им да поуку о једноставности и вери. Вођа кога је Бог изабрао није био на неком високом положају у Израиљу. Он није био владар, Левит или свештеник. Он је сам себе сматрао најнижим у дому свог оца. Људска мудрост сигурно га не би изабрала за такав подухват; али Бог је у Гедеону видео човека који се одликаовао поштењем и моралном храброшћу. Он није веровао себи, и био је спреман да слуша Божје поуке и извршава Његове намере.
Господ не зависи од људи који су на високим положајима, који су врло интелигентни или широко образовани. Такви људи најчешће су поносни и сами себи довољни. Они се сматрају способним да не саветујући се с Богом планирају и спроводе планове. Они се одвајају од Правог чокота, и зато се суше и попут увелих лоза, постају бесплодни.
Господ понижава људско хвалисање. Он даје успех и најслабијим напорима, и најбезизгледнијим методама, које Он сам усмерава и које се спроводе у понизности и поверењу. (Signs of the Times, 30. јуни 1881)
**********
9. септембар


САМУИЛО


»А Самуило растијаше, и Господ беше с њим, и не пусти да падне на земљу ниједна реч његова. И сав Израиљ од Дана до Вирсавеје позна да је Самуило веран пророк Господњи.« (1. Самуилова 3,19.20)


Свих протеклих година откако се Господ први пут показао Анином сину, цео Израиљ се уверио да је Самуило заиста позван у пророчку службу. Верно објављујући божанску опомену Илијевом дому, иако му је та дужност била болна и тешка, Самуило је као Господњи гласник доказао своју оданост, »а Господ беше с њиме и не пусти да падне на земљу ниједна реч његова. И сав Израиљ, од Дана до Вирсавеје, позна да је Самуило веран пророк Господњи.«
Ипак, Израиљци су као народ наставили да живе безбожно и идолопоклонички, па су морали да остану под влашћу Филистеја. Покушавајући да преобрати људе Богу њихових отаца, Самуило је све време одлазио у градове и села по свој земљи и његови напори су били успешни. Пошто је двадесет година трпео насиље својих непријатеља, »сав дом Израиљев« је почео да плаче »за Господом«. Самуило им је саветовао: »Ако се свим срцем обраћате Господу, побацајте туђе богове између себе и Астароте и спремите срце своје за Господа, и Њему Једином служите.« Према томе практична побожност, религија срца, проповедана је у Самуилове дане исто онако како је проповедана док је Христос боравио на Земљи. Без Христове милости спољашњи облик побожности није имао вредности ни у старом Израиљу. Тако је и у савременом Израиљу.
И данас мора да наступи оживљавање оне истинске религије срца какву су искусили некадашњи Израиљци. Покајање је први корак који морају да предузму сви они који се враћају Богу. Нико не може учинити то за другога. Морамо, појединачно, да понизимо своју душу пред Господом и одбацимо своје идоле. Када будемо учинили све што можемо, Господ ће нам указати спасење. (Стварање, партијарси и пророци, стр. 546.547)
**********
10. септембар


ДАВИД


»А ово су последње речи Давидове: Рече Давид син Јесејев, рече човек који би постављен високо, помазаник Бога Јаковљевог, и љубак у песмама Израиљевим: Дух Господњи говори преко мене, и беседа Његова би на мом језику.« (2. Самуилова 23,1.2)


Ко би могао вредновати те године које су протекле у тешком раду и ходању по усамљеним брежуљцима? Повезаност с природом и Богом, старање о стадима, опасности и избављења, туге и радости његовог скромног положаја, све је то послужило не само да обликује Давидов карактер и утиче на његов будући живот, већ и да преко песама милог певача Израиљевог у будућим вековима распламсава веру и љубав у срцима припад­ника Божјег народа, доводећи их све ближе бескрајно нежном срцу Онога који даје живот свему што дише.
Давид се, леп и снажан, младалачки мужеван, припремао да заузме високо место међу великанима ове Земље. Својим спо­собностима, као драгоценим Божјим даровима, служио се да би уздигао славу свог божанског Дародавца. Прилике да размишља и да се удубљује користио је да би обогатио свој ум оном мудрошћу и побожношћу којом је постао мио Богу и анђелима. Док се размиошљао о савршенству свог Створитеља, много јасније је схватао Бога. Неразумљиве теме су му биле расветљене, тешкоће објашњене, забуне разрешене, а сваки зрак нове светлости изазивао је нове радости, слађе песме оданости у славу Богу и Откупитељу. Љубављу која га је покретала, тугом која га је обузимала, победама које су га пратиле, бавио се његов немирни ум; и док је препознавао Божју љубав у свим благословима свог живота, срце му је куцало још ватренијим обожавањем и захвалношћу, глас му је још богатије одјекивао, харфа изражавала још већу радост; млади пастир ишао је из снаге у снагу, из знања у знање, јер је Дух Господњи био с њим. (Стварање, партијарси и пророци, стр. 596)
**********
11. септембар


СОЛОМОН


»И тако Господе Боже мој, Ти си поставио слугу свог царем на место Давида оца мог, а ја сам млад, нити знам полазити ни долазити. И Твој је слуга међу народом Твојим, који си изабрао, народом великим, који се не може избројити ни прорачунати од множине. Дај, дакле, слузи свом срце разумно да може судити народу Твом и распознавати добро и зло. Јер ко може судити народу Твом тако великом?« (1. О царевима 3,7-9)


Господње име веома је поштовано у току првог дела Соломонове владавине. Царева мудрост и праведност сведочили су свим народима о узвишеним особинама Бога коме је служио. У једном раздобљу Израиљ је био светлост свету, светлост која је откривала Господњу величину. Истинита слава Соломонове ране владавине није лежала у његовој надмоћној мудрости, чудесном богатству, далекосежној сили и слави коју је уживао, већ у поштовању које је задобијало име Бога Израиљевог мудром употребом небеских дарова.
Како су године пролазиле, а Соломонова слава расла, он се трудио да прослави Бога развијајући своју менталну и духовну снагу, настављајући да преноси ближњима благослове које је добијао. Нико боље од њега није схватао да је само Господњом наклоношћу добијао снагу и мудрост и разум, и да су му ти дарови били дати да би свету открио знање о Цару над царевима.
Соломон се посебно заинтересовао за историју природе, али његова истраживања не могу се ограничити само на неку од грана науке. Марљивим изучавањем свега што је створено, и живога и неживога, стекао је јасна знања о Створитељу. У природним силама, у живом и неживом свету, у сваком дрвету и грму и цвету, он је гледао откривење Божије мудрости; и док се трудио да све више и више научи, његово познавање Бога и његова љубав према Богу стално су расли. (Историја пророка и царева, стр. 20)
**********
12. септембар


ИЛИЈА


»Тада приступи Илија ка свему народу и рече: Докле ћете храмати на обе стране? Ако је Господ Бог, идите за Њим; ако ли је Вал, идите за њим. Али народ не одговори му ни речи.« (1. О царевима 18,21)


Међу галадским планинама, источно од Јордана, боравио је у Ахавово време човек вере и молитве, чија је неустрашива служба требало да заустави брзо ширење отпада у Израиљу. Живећи далеко од свих познатих градова, не заузимајући никакав висок положај у животу, Илија Тесвићанин је, ипак, започео своју мисију сигуран у Божију намеру да му приправи пут и осигура велики успех. Реч вере и силе била је на његовим уснама, а цео његов живот био је посвећен делу реформе. Његов је глас био је глас онога који виче у пустињи укоравајући грех, задржавајући поплаву зла. Иако је дошао народу као онај који укорава грех, његова вест понудила је галадски мелем душама свих оних који су оболели од греха и желе да се излече.
Илијина душа била је потресена, а његов праведни гнев пробуђен док је гледао Израиљ како све дубље упада у идолопоклонство. Бог је учинио велика дела за свој народ. Избавио га је из ропства и дао му »земљу народа... да би чувао заповести Његове, и законе Његове пазио«. (Псалам 105,44.45) Међутим, великодушни Господњи планови сада су били скоро потпуно заборављени. Неверовање је брзо раздвојило изабрани народ од Извора његове снаге. Гледајући отпад из свог планинског уточишта, Илија је био обузет тугом. У болу своје душе, молио се Богу да заустави некадашњи омиљени народ на његовом поквареном путу, да га, ако буде потребно, походи својим судо­вима да би могао да буде наведен да у правој светлости сагледа своје удаљавање од Неба. Чезнуо је да га види покренутог на покајање пре него што у свом безакоњу оде тако далеко да изазове Господа да га препусти потпуном уништењу. (Историја пророка и царева, стр. 77.78)
**********
13. септембар


ЈЕЛИСИЈЕ


»А кад пређоше, рече Илија Јелисију: Ишти шта хоћеш да ти учиним, докле се нисам узео од тебе. А Јелисије рече: Да буду два дела духа твог у мене.« (2. О царевима 2,9)


Можемо научити добре поуке из искуства пророка Јелисија. Њега је Господ одабрао за Илијиног помоћника, и он се у пробама и испитима показао као онај који је заслужио поверење. Био је спреман да буде и учини све што Господ налаже. Он није покушавао да избегне ни најмању службу, већ је подједнако верно извршавао и најмање дужности као и оне највеће. Увек је био спреман да служи у било којој служби коју би му Го­спод поверио, колико год се то косило с његовим природним склоностима. На сваком кораку учио је поуке о понизности и служби...
»А кад пређоше, рече Илија Јелисију: Ишти шта хоћеш да ти учиним, докле се нисам узео од тебе. А Јелисије рече: Да буду два дела духа твог у мене.« Он није тражио овоземаљске части, узвишено место међу великанима овога света. Оно за чиме је чезнуо била је двострука мера Духа дарованог ономе кога је Бог сада хтео да прослави вазнесењем. Он је знао да га само двоструко више од оног Духа који је почивао на Илији може оспособити да заузме место које је Илија заузимао, јер је Илија имао искуство и мудрост стицану годинама, који се ника­квом методом не могу улити младићу...
Када Господ у свом провиђењу одлучи да из свог дела уклони оне којима је даровао мудрост, Он помаже и јача њихове наследнике, ако они помоћ траже од Њега и ходе Његовим путевима. Они могу бити и мудрији од својих претходника; јер могу имати користи из њихових искустава и учити се мудрости из њихових грешака.
Господ се посебно брине за своју Цркву. Они који буду тражили мудрост од Њега биће светлост свету, сијајући све јаче до коначног дана. (Manuscript 114, 1901)
**********
14. септембар


ИСАИЈА


»А Он рече: Иди, и реци томе народу: Слушајте али нећете разумети, гледајте али нећете познати. Учини да одебља срце том народу и уши да им отежају, и очи им затвори, да не виде очима својим и ушима својим да не чују и срцем својим да не разумеју и не обрате се и не исцеле.« (Исаија 6,9.10)


Пророкова дужност је била јасна; он треба да подигне свој глас у знак протеста против зла које преовладава. Али бојао се да било шта предузме без сигурне наде. »Докле Господе« (Исаија 6,11), питао се он. »Зар нико у Твом изабраном народу никада неће разумети, покајати се и оздравити?«
Он неће узалуд носити терет Јудиних греха. Његова мисија неће бити сасвим бесплодна. Па ипак, зла која су се множила током многих поколења нису се могла уклонити у његово време. Целог живота мораће да буде стрпљив и храбар учитељ, пророк наде и проклетства. Кад се божанска намера најзад буде остварила, појавиће се плод његових напора, али и залагања свих Божјих верних весника. Остатак ће се спасити. А да би то било могуће, бунтовницима треба објављивати поруке упозорења и милостиве позиве, вели Господ, све »докле не опу­сте градови да буду без становника и куће да буду без људи, и земља докле сасвим не опусти«. (стихови 11. и 12)
Тешки судови који ће пасти на непокајане – рат, изгнанство, тлачење, губитак моћи и престижа у очима осталих народа, морали су доћи, да би они који у њима буду препознали руку Бога кога су увредили били покренути на покајање. Десет племена из Северног царства ускоро ће се распршити по осталим народима, а њихови градови остаће пусти; сурове војске непријатељских народа ускоро ће преплавити њихову земљу; чак ће и Јерусалим на крају пасти, а Јудино племе бити одведено у ропство; па ипак, обећана земља неће заувек остати заборављена. (Review and Herald, 11. март 1915)
**********
15. септембар


ЈЕРЕМИЈА


»И дође ми реч Господња говорећи: Пре него те саздах у утроби, знах те; и пре него изиђе из утробе, посветих те; за пророка народима поставих те.« (Јеремија 1,4.5)


Господ је предао Јеремији поруку која је носила укор, који је требало однети Његовом народу, оптужујући их за стално одбацивање Божјег савета, и она је овако гласила: »Ја вам говорих зарана једнако, а ви Ме не послушасте. И слах к вама све слуге своје пророке зарана једнако говорећи: Вратите се сваки са свог пута злог, и поправите дела своја и не идите за другим боговима служећи им, пак ћете остати у земљи коју сам дао вама и оцима вашим.« (Јеремија 35,14.15)
Бог их је молио да делима својих руку и свога срца не по­кре­ћу Његов гнев; али Га нису послушали. Јеремија је тада прорекао да ће Јевреји отићи у ропство, за казну што нису слуша­ли речи Господње. Халдејци ће бити средство којим ће Бог казнити свој непослушни народ. Њихова казна биће у сразмери с њиховим знањем и са упозорењима која су презрели. Бог је дуго одлагао своје судове, јер није желео да понизи свој изабрани народ; али сад ће их походити својим гневом као последњим напором да их заустави на њиховом злом путу.
Ни у данашње време, Он није направио нови план за очување чистоте свог народа. Он моли грешнике који тврде да су Његови да се покају и напусте своје зле путеве, баш као што је то чинио и у прошлости. Он их устима својих одабраних слугу упозорава на опасности које се налазе пред њима, сада као и раније. Он објављује своју поруку упозорења и осуђује грех исто тако верно као и у Јеремијино време. Али Израиљ нашег времена подложан је истом искушењу да презре укоре и омрз­не савете, као и стари Израиљ. Они се често оглушују о речи које је Бог дао својим слугама за добробит оних који исповедају истину. (Signs of the Times, 12. фебруар 1880)
**********
16. септембар


ЈОСИЈА И ОЛДА


»Идите, упитајте Господа за ме и за народ и за свега Јуду ради речи ове књиге што се нађе; јер је велик гнев Господњи који се распалио на нас зато што оци наши не слушаше речи ове књиге да чине све онако како нам је написано.« (2. О царевима 22,13)


Јосија је од своје најраније младости настојао да искористи предност свог царског положаја да би уздигао начела Божјег светог закона. И сада, док му је секретар Сафан читао из књиге Закона, цар је у њој препознао богатство знања, моћног савезника у делу реформе коју је тако жарко желео да спроведе у земљи. Одлучио је да хода у светлости њених савета, да учини све што је у његовој моћи и упозна народ с њеним поукама, да их поведе, ако буде било могуће, да гаје поштовање и љубав према небеском Закону.
Међутим, да ли је било могуће спровести потребну реформу? На основу свега што је могао да сазна из књиге која се налазила пред њим, Израиљ је готово достигао границу божанског стрпљења; ускоро ће се Бог подићи да казни оне који су осрамотили Његово име. Господња срџба већ се распалила над народом. Јосија је, савладан тугом и запрепашћењем, раздерао своју одору и погнуо се пред Богом у духовној муци, тражећи опроштење за грехе непокајаног народа.
У то је време у Јерусалиму, близу Храма, живела пророчица Олда. Цар се, испуњен страхом од будућности, сетио ње и одлучио да преко овог изабраног весника упита Господа да ли је могуће било каквим средствима која му стоје на располагању спасити грешно Јудино племе, које се налазило на рубу провалије.
Озбиљност прилике и поштовање које је гајио према пророчици, навели су га да за своје посланике, упућене њој, изабере и пошаље најугледније људе у свом царству. »Идите«, наложио им је, »упитајте Господа за ме и за народ и за свега Јуду ради речи ове књиге што се нађе; јер је велик гнев Господњи који се распалио на нас зато што оци наши не слушаше речи ове књиге да чине све онако како нам је написано«. (Review and Herald, 22. јули 1915)
**********
17. септембар


ДАНИЛО


»Тада цар узвиси Данила, и даде му многе велике дарове и учини га господарем свој земљи вавилонској и поглаварем над свим мудрацима вавилонским.« (Данило 2,48)


Признавати Христа, значи много више него само причати о Њему на неком друштвеном састанку. Данило је пример свим верницима шта значи признавати Христа. Он је био на одговорном положају премијера у Вавилонском царству, а међу великанима на двору било је и оних који су му завидели и желели да пронађу нешто против њега, да би могли да га оптуже пред царем. Али Данило је био веран државник, и нису могли да нађу ниједну мрљу у његовом карактеру и животу.
»Тада рекоше они људи: Нећемо наћи на тог Данила ништа, ако не нађемо шта на њ ради закона Бога његова.« (Данило 6,5) И тако, сложили су се да удружени замоле цара да донесе закон према коме у наредних тридесет дана нико неће смети да се моли било коме богу или човеку осим цару, а ако се ко оглуши о тај закон да се баци у лавовску јаму.
Да ли је Данило престао да се моли, кад је тај закон ступио на снагу? Не, то је управо било време кад му је молитва била потребна. »А Данило кад дозна да је књига написана, отиде својој кући, где беху отворени прозори у његовој соби према Јерусалиму, и падаше на колена своја три пута на дан и мољаше се и хвалу даваше Богу свом као што чињаше пре.« (10. стих) Данило није покушао да сакрије своју оданост Богу. Он се није молио у свом срцу, већ је то чинио наглас. Поред прозора отвореног према Јерусалиму, упућивао је своје молитве Небу...
Ми можемо знати да ће Исус бити с нама кад се нађемо у невољи због своје вере, ако је наш живот сакривен с Христом у Богу. Кад станемо пред владаре и великодостојнике да одговарамо због своје вере, Дух ће Господњи просветлити наш ум, и бићемо оспособљени да посведочимо Богу на славу. И ако будемо били позвани да страдамо за Христа, моћи ћемо да одемо у затвор имајући поверење у Њега као што мало дете верује својим родитељима. Сада је време да учврстимо веру у Бога. (Review and Herald, 3. мај 1892)
**********
18. септембар


ЈЕСТИРА


»А Мардохеј опет поручи Јестири: Немој мислити да ћеш се мимо све Јудејце избавити у дому царевом. Јер ако ти узмучиш сада, доћи ће помоћ и избављење Јудејцима с друге стране, а ти и дом оца твог погинућете; и ко зна ниси ли за овако време дошла до царства.« (Јестира 4,13.14)


У стара времена Господ је чудесно деловао преко посвећених жена, које су у Његовом делу заједно с мушкарцима, које је Он изабрао, стојале као Његови представници. Он је запошљавао жене да избори велике и одлучујуће победе. Више него једном, у време опасности, Он их је доводио у прве редове и деловао кроз њих за спасење многих живота. Преко царице Је­стире Господ је остварио велико избављење за свој народ. Кад је изгледало да их ниједна сила не може спасити, Јестира и жене које су јој биле блиске суочиле су се с проблемом уз пост, молитву и брзу акцију, и тако донеле спасење свом народу.
Проучавајући рад жена повезаних с Божјим делом у старозаветним временима, научићемо лекције које ће нас оспособити да се и данас суочимо с проблемима у раду. Можда се нећемо наћи на тако важном и истакнутом месту на каквом се затекао Божји народ у Јестирино време; али обраћене жене често могу да одиграју важну улогу на скромнијим положајима. То многе чине и још увек су спремне да чине. Дужност је жене да се уједини са својим супругом у увођењу у ред и одгајању својих синова и кћери, да би се обратили и да би се њихове способности посветиле Божјој служби. Постоје многе жене које су способне да стоје раме уз раме са својим мужевима у раду на клиникама, да се брину о болеснима, да саветују и охрабрују оне којима је то потребно. Има и оних које треба да стекну образовање које ће их оспособити да раде као лекари. (Special Testimonies, Serija B, n 15, p. 1.2)
**********
19. септембар


ЈЕЗДРА И НЕМИЈА


»И читаху књигу, закон Божји, разговетно и разлагаху смисао, те се разумеваше штo се читаше. Потом Немија, који је Тирсата, и свештеник Јездра књижевник и Левити који поучаваху народ, рекоше свему народу: Овај је дан свет Господу Богу вашем; не тужите ни плачите. Јер плакаше сав народ слушајући шта говори Закон.« (Немија 8,8.9)


Немија и Јездра били су способни људи који нису пропуштали прилике. Господ је за њих имао посебан задатак. Они су морали да позову народ да размотри своје путеве и увиди где је грешио; јер Господ није без разлога допустио да Његов народ пати, да постане беспомоћан и збуњен, и буде одведен у ропство. Господ је посебно благословио ове људе зато што су устали у одбрану правде. Немија није био помазан за свештеника или пророка, али га је Господ употребио за извршење посебног задатка. Он је био изабран за вођу народа. Али његова верност Богу није зависила од положаја који је заузимао.
Господ неће допустити да се Његово дело заустави, чак иако се радници покажу недостојнима. Бог увек има људе спремне да испуне Његове захтеве, и тако се Његово дело чува од свих рђавих утицаја. Бог ће бити цењен и прослављен. Када Божји Дух подстакне човека кога је Бог прогласио спремним за рад, тада тај човек одговара: »Ево мене! Пошљи мене!«.
Бог је показао народу, за који је толико много учинио, да се Он неће помирити са њиховим гресима. Он је деловао, не преко оних који су одбили да Му служе неподељеним срцем, и који су покварили своје путеве пред Њим, већ преко Немије; јер је он у небеским књигама био записан као човек. Бог је рекао: »Оне ћу поштовати који Мене поштују.« (1. Самуилова 2,30) Немија се показао као човек кога је Бог могао употребити да сруши лажна начела и обнови небеска; и Бог му је указао част. Господ ће у свом делу употребити људе који су попут челика чврсти у начелима, који неће бити пољуљани теоријама оних који су изгубили свој духовни вид. (Review and Herald, 2. мај 1899)
**********
20. септембар


ЗОРОВАВЕЉ И ЗАХАРИЈА


»Тада Агеј пророк и Захарија, син Идов, пророк пророковаху Јудејцима који беху у Јудеји и у Јерусалиму у име Бога Израиљева. И уста Зоровавељ, син Салатилов и Исус син Јоседеков, и почеше опет зидати дом Божји у Јерусалиму, и беху с њима пророци Божји помажући им.« (Јездра 5,1.2)


Обнављајући дом Господњи, Зоровавељ се суочио с многим потешкоћама. У протеклим годинама непријатељи »досађиваше народу Јудину и сметаше им у зидању«, »те им забранише оружаном силом«. (Јездра 4,4.23) Међутим, Господ је посредовао за верне градитеље, а сада се преко свог пророка Захарије обратио Зоровавељу овим речима: »А он одговори и рече ми говорећи: То је реч Господња Зоровавељу: Не силом ни крепошћу него Духом Мојим, вели Господ над војскама. Шта си ти, горо велика, пред Зоровавељем? Равница; и он ће изнети највиши камен, с усклицима: Милост, милост њему.« (Захарија 4,6.7)
У целој историји Божјег народа велике планине тешкоћа, наоко непремостиве, дизале су се пред онима који су напредовали у складу са Божјим провиђењем. Господ допушта та­кве препреке као испит вере. Кад смо са свих страна окружени препрекама, то је право време да се поуздамо у Бога и силу Његовог Светог Духа. Не смемо ходати у властитој снази, већ у сили Господа Бога Израиљевог. Лудост је веровати у човека и »узети тело себи за мишицу«. Морамо веровати у Господа; јер се у Њему налази вечна сила. Онај који је као одговор на речи и дела вере утабао пут пред својим слугом Зоровавељем, може да уклони сваку препреку коју сотона постави да спречи напредовање Његовог дела. Показивањем истрајне вере сваку планину од потешкоћа могуће је уклонити.
Понекад Бог обучава своје раднике тако што их доводи до разочарања и привидног неуспеха. Његова је намера да их научи да савладавају потешкоће. Он настоји да их надахне одлучношћу да сваки привидни неуспех претворе у успех. (Review and Herald, 16. јануар 1908)
**********
21. септембар


ЈОВАН КРСТИТЕЉ


»А они му рекоше: Ко си, да можемо казати онима што су нас послали: Шта кажеш за себе? Рече: Ја сам глас онога што виче у пустињи: Поравните пут Господњи; као што каза Исаија пророк.« (Јован 1,22.23)


»За­и­ста вам ка­жем: ни је­дан из­ме­ђу ро­ђе­них од же­на ни­је из­и­шао ве­ћи до Јо­ва­на Кр­сти­те­ља.« У об­ја­вљи­ва­њу Јо­ва­но­вог ро­ђе­ња За­­ри­ји, ан­ђео је из­ја­вио: »Би­ће ве­ли­ки пред Бо­гом.« (Лу­ка 1,15) По оце­ни Не­ба шта је то што чини ве­ли­чи­ну? Не оно што свет сма­тра ве­ли­чи­ном; не бо­гат­ство, или по­ло­жај, или пле­ме­ни­то по­ре­кло или ин­те­лек­ту­ал­ни да­ро­ви са­ми по се­би. Ако је са­мо ум­на ве­ли­чи­на, без об­зи­ра на ви­ше вред­но­сти, до­стој­на по­што­ва­ња, та­да на­ше при­зна­ње тре­ба да при­пад­не со­то­ни, чи­ју сна­гу ума ни­ка­да ни­је до­сти­гао ни­је­дан чо­век. Ме­ђу­тим, ка­да се зло­у­по­тре­би за удо­во­ља­ва­ње се­би, што је дар ве­ћи то он по­ста­је ве­ће про­клет­ство. Мо­рал­на вред­ност је оно што Бог це­ни. Љу­бав и чи­сто­та су осо­би­не ко­је Он нај­ви­ше вред­ну­је. У Го­спод­њим очи­ма Јо­ван је био ве­ли­ки ка­да се пред по­сла­ни­ци­ма Си­не­дри­о­на, пред на­ро­дом и сво­јим уче­ни­ци­ма уз­др­жао од тра­же­ња по­ча­сти за се­бе и ука­зао на Ису­са као на Обе­ћа­но­га. Ње­го­ва не­се­бич­на ра­дост у Хри­сто­вој слу­жби пред­ста­вља нај­у­зви­ше­ни­ју пле­ме­ни­тост ко­ја је ика­да от­кри­ве­на у јед­ном чо­ве­ку.
Они ко­ји су чу­ли ње­го­во све­до­чан­ство о Ису­су, по­све­до­чи­ли су о ње­му по­сле ње­го­ве смр­ти: »Јо­ван не учи­ни ни јед­ног чу­да, али све што ка­за за ово­га исти­на бе­ше.« (Јо­ван 10,41) Јо­ва­ну ни­је би­ло да­то да при­зо­ве огањ са не­ба или да по­ди­же мр­тве, као што је Или­ја чи­нио, ни­ти да у Бож­је име ве­што ру­ку­је Мој­си­је­вим шта­пом си­ле. Био је по­слан да огла­си Спа­си­те­ље­ву по­ја­ву и по­зо­ве на­род да се при­пре­ми за Ње­гов до­ла­зак. Та­ко је вер­но ис­пу­нио свој за­да­так да је на­род се­ћа­ју­ћи се како их је учио о Ису­су, мо­гао ре­ћи: »Све што ка­за Јо­ван за ово­га исти­на је.« Ова­кво све­до­чан­ство о Хри­сту по­зван је да да сва­ки Учи­те­љев уче­ник. (Чежња векова, стр. 176,177; издање 2011)
**********
22. септембар


ИСУС НАШ ГОСПОД


»Дух је Господњи на Мени, зато Ме помаза да јавим Јеванђеље сиромасима... да проповедим заробљенима да ће се отпустити, и слепима да ће прогледати, да отпустим сужње; да проповедам пријатну годину Господњу.« (Лука 4,18.19)


Христос није изговорио ниједну реч којом би открио своју важност и показао своју надмоћност; Он није омаловажавао своје ближње. Он се није наметао као ауторитет ослањајући се на свој однос са Богом, али су Његове речи и дела показивали да Он познаје своју мисију и карактер. Говорио је о небеским предметима као Онај коме је све о Небу познато. Говорио је о својој блискости и јединству с Оцем као што би дете говорило о својој повезаности са својим родитељима. Говорио је као Онај који је дошао да просветли свет својом славом. Никада није повлађивао рабинским школама; јер Он је био Учитељ од Бога послан да поучи човечанство. Као Онај у коме се налази сва исцељујућа сила, Христос је говорио како ће привући све људе к Себи и дати им вечни живот. У Њему је сила којом може да излечи сваку телесну и духовну болест.
Христос је дошао на наш свет свестан да је Његова величина већа од људске, да би извршио задатак чији ће резултати бити вечни. Где Га затичемо док извршава тај задатак? У дому Петра рибара. Како се одмара поред Јаковљевог извора и говори Самарјанки о живој води. Често је поучавао на отвореном, али понекад и у Храму, јер је ишао тамо где се јеврејски народ окупљао. Међутим, најчешће је поучавао седећи на обронцима неке планине или у рибарском чамцу. Он је ушао у живот ових скромних рибара. Показивао је саосећање према онима који су у невољи, који пате, који су презрени; многе је због тога привлачио.
Кад је начињен план откупљења, било је одлучено да се Христос неће појавити у својој божанској природи; да би што ближе саосећао са жалоснима и онима који пате. Он ће доћи као сиромах. Он би се могао појавити у складу са узвишеним положајем који заузима у небеским дворовима; али не, морао је да искуси највеће дубине људске патње и сиромаштва, да би Његов глас могли чути разочарани и оптерећени. (Signs of the Times, 24. јуни 1897)
**********
23. септембар


УЧЕНИЦИ


»И апостоли с великом силом сведочаху за васкрсење Господа Ису­са Христа, и благодат велика беше на свима њима.« (Дела 4,33)


После Христовог распећа ученици су постали беспомоћна, обесхрабрена група – као овце без пастира. Њихов је Господар био је одбачен, осуђен и разапет на озлоглашени крст. Јеврејски свештеници и поглавари презриво су изјавили: »Другима поможе, а Себи не може помоћи. Ако је цар Израиљев, нека сиђе сад с крста па ћемо Га веровати!« (Матеј 27,42)
Али крст, тај инструмент срама и мучења, донео је наду и спасење свету. Ученици су се радовали; њихово безнађе и беспо­моћност су их напустили. Били су промењени у карактеру и уједињени везама хришћанске љубави. Они су били скромни људи, без богатства, без икаквог оружја осим Речи и Духа Божјег, а за Јевреје тек обични рибари. Па ипак, они су у Христовој сили кренули напред, сведочећи о истини и савлађујући сваку препреку. Одевени у све оружје Божје, пошли су да испричају предивну причу о јаслама и крсту. Без овоземаљских части и признања, они су били јунаци вере. Са њихових усана силазиле су речи божанске лепоте које су уздрмале свет.
Они који су одбацили и разапели Спаситеља очекивали су да ће ученике затећи обесхрабрене и клонуле, спремне да се одрекну свога Господа. Али уместо тога са чуђењем су слушали јасно и храбро сведочење апостола, које су објављивали подржани силом Светога Духа. Ученици су радили и говорили као што је и њихов Господар радио и говорио, зато су сви који су их чули говорили: »Они су били са Исусом и учили од Њега.«
Док су апостоли ишли напред, проповедајући у свакоме месту о Исусу, чинили су много тога што јеврејски поглавари нису одобравали. Људи су износили своје болеснике и страдалнике опседнуте нечистим духовима на улице; мноштво се окупљало око њих, а они који су били исцељени на сав глас хвалили су Бога и славили име Онога кога су Јевреји осудили, крунисали трновом круном и предали да буде бичеван и разапет. (Signs of the Times, 20. септембар 1899)
**********
24. септембар


СТЕФАН


»А Стефан пун вере и силе чињаше знаке и чудеса велика међу људима.« (Дела 6,8)


Стефан је био веома активан у Божјем делу и храбро је исповедао своју веру. »Тада усташе неки из зборнице која се зове Ливерћанска и Кириначка и Александријска и оних који беху из Киликије и Азије, и препираху се са Стефаном. И не могаху противу стати премудрости и Духу којим говораше.« (Дела 6,9.10) Ови ученици великих рабина били су сигурни да у јавној расправи могу да изборе потпуну победу над Стефаном, због његовог наводног незнања. Али он не само да је говорио у сили Светога Духа, него је целом великом скупу било јасно да је и он, такође, детаљно проучавао пророчанстава, као и да подробно познаје сва питања из њиховог закона. Он је вешто одбранио истине које је заступао и потпуно поразио своје противнике.
Свештеници и кнезови, који су били сведоци чудесних манифестација силе која је пратила Стефанову службу испунили су се горком мржњом. Уместо да попусте под теретом доказа које је изнео, одлучили су да га ућуткају убиством. Јевреји су у прошлости неколико пута поткупили римске власти да ћутке пређу преко случајева у којима су преузимали закон у своје руке, одржали суђење, осудили и погубили затворенике према свом националном обичају. Стефанови непријатељи нису сумњали да и овога пута могу тако да поступе, без опасности за себе. Одлучили су да ризикују без обзира на могуће последице, и зато су Стефана ухватили и извели пред Синедрион да му се тамо суди...
Док је Стефан стајао лицем у лице са својим судијама, да би се одбранио од оптужбе да је починио злочин богохуљења, његово лице било је обасјано светим сјајем. »И погледавши на њ сви који сеђаху на сабору видеше лице Његово као лице анђела.« (15. стих) Они који су величали Мојсија могли су на лицу овог при­твореника да виде исту ону свету светлост, која је некада обасјавала и лице тог древног пророка. Шекина је била призор који се никада више неће видети у овом Храму, од кога се Божја слава заувек повукла. Многи који су посматрали сјајни Стефанов лик дрхтали су и заклањали своја лица; али тврдоглаво неверство и предрасуде нимало нису устукнули. (The Spirit of Prophecy, b. 3, p. 294-296)
**********
25. септембар


ЂАКОН ФИЛИП


»А Дух рече Филипу: Приступи и прилепи се тим колима. А Филип притрчавши чу га где чита пророка Исаију, и рече: А разумеш ли што читаш?« (Дела 8,29.30)


Бог гледа са свог престола, и шаље своје анђеле на ову Земљу, да сарађују с онима који шире истину. Прочитајте шта се догодило са Филипом и Етиопљанином. »А анђео Господњи рече Филипу говорећи: Устани и иди на подне на пут који силази од Јерусалима у Газу и пуст је. И уставши пође. И гле, човек Етиопљанин, ушкопљеник, властелин Кандакије царице етиопске, што беше над свима њеним ризницама, који беше дошао у Јерусалим да се моли Богу, па се враћаше, и седећи на колима својим читаше пророка Исаију.« (Дела 8,26-28)
Овај случај показује да се Господ стара о сваком уму који је пријемчив за истину. Овде видимо колико је блиско повезана служба небеских анђела с радом Господњих слугу на Земљи.
Филип је добио задатак да иде у нова места, да ради на нетакнутим просторима. Упутство је добио од анђела, који је тражио сваку прилику да људе повеже с ближњима. Филип је био послан да иде »на пут који силази од Јерусалима у Газу и пуст је«. (26. стих) То га је повезало с човеком који је имао велики утицај, и који ће, после свог обраћења, другима преносити светлост истине. Господњим деловањем преко Филипа тај човек је добио сведочанство о истини, обратио се и крстио. Био је то угледан обраћеник, човек изузетног угледа, који ће касније и сам извршити снажан утицај у прилог истини.
Сада, као и тада, небески анђели чекају да поведу људе к њиховим ближњима. Анђео је показао Филипу где ће наћи овог човека који је био тако спреман да прими истину. Исто ће тако и данас Божји анђели водити и усмеравати стопе оних радника који допуштају Светом Духу да посвети њихов језик и оплемени њихово срце. (Review and Herald, 20. април 1905)
**********
26. септембар


СРНА


»А у Јопи беше једна ученица по имену Тавита, које значи Срна, и она беше пуна добрих дела и милостиње што чињаше.« (Дела 9,36)


У Јопи, која се налазила близу Лиде, живела је жена чије је име било Срна, коју су веома ценили и волели због њених добрих дела... Њен живот био је испуњен делима доброте. Њени вешти прсти били су активнији од њеног језика. Она је знала коме је потребна удобна одећа, а коме је било потребно саосећање, па је драговољно служила сиромашнима и жалоснима.
»У те дане она се разболе и умре.« (Дела 9,37) Црква у Јопи доживела је то као велики губитак. Кад размотримо живот службе којим је живела Срна, не чуди нас што су сви били ожалошћени и што су њихове топле сузе падале на беживотно тело.
Чувши да је Петар у Лиди, верници у Јопи су му послали поруку: »Молећи га да не пожали труда доћи до њих.« (38. стих)
»А Петар уставши отиде с њима, и кад дође, изведоше га у горњу собу и скупише се око њега све удовице плачући и показујућу кошуље и хаљине што је радила Срна, док је била с њима.« (39. стих)
Петар је наредио да уплакани пријатељи изађу из собе, а тада је клекнуо и усрдно се помолио Богу да Срни поврати живот и здравље. Окренувши се према њеном телу, рекао је: »Тавита, устани. А она отвори очи своје, и видевши Петра седе.« (40. стих)
Срна је била од велике помоћи цркви и Бог је нашао за добро да је врати из мртвих, да би њена вештина и предузимљивост и даље могле бити благослов другима, и да би се тим показивањем Његове силе ојачало Христово дело. (Review and Herald, 6. април 1911)
**********
27. септембар


ПАВЛЕ


»Него устани и стани на ноге своје; јер ти се зато јавих да те учиним слугом и сведоком овоме што си видио и што ћу ти показати.« (Дела 26,16)


Свечани задатак који је Павле добио током разговора с Ананијом све више је оптерећивао његово срце. Када је на позив: »Савле брате, прогледај« (Дела 22,13), Павле први пут видео лице овог побожног човека, Ананија му је надахнут Светим Духом рекао: »Бог отаца наших изабра те да познаш вољу Његову, и да видиш Праведника, и да чујеш глас из уста Његових, да Му будеш сведок пред свим људима за ово што си видео и чуо. И сад шта оклеваш? Устани и крсти се, и опери се од греха својих, призвавши име Господа Исуса.« (Дела 22,13-16)
Ове речи биле су у складу с Исусовим речима који је, кад је зауставио Савла на његовом путу у Дамаск, рекао: »Него устани и стани на ноге своје; јер ти се за то јавих да те учиним слугом и сведоком овоме што си видео и што ћу ти показати, избављајући те од народа јеврејскога и од незнабожаца, којима ћу те послати, да им отвориш очи да се обрате од таме к виделу и од области сотонине к Богу, да приме опроштење греха и достојање међу освећенима вером Мојом.« (Дела 26,16-18)
Док је дубоко у себи размишљао о овим стварима, Павле је све више и боље схватао значење позива да буде »по вољи Божјој апостол Исуса Христа«. (Ефесцима 1,1) Његов позив потиче »ни од људи, ни кроз човека, него кроз Исуса Христа и Бога Оца«. (Галатима 1,1) Величина посла који се налазио пред њим навела га је да темељно проучава Свето писмо, да би могао проповедати Јеванђеље »не о премудрим речима – да не изгуби силу крст Христов« (1. Коринћанима 1,17), »него у доказивању Духа и силе«, да вера свих који га чују »не буде у мудрости људској, него у сили Божјој«. (1. Коринћанима 2,4.5) (Review and Herald, 30. март 1911)
**********
28. септембар


ТИМОТИЈЕ


»Заклињем те, дакле, пред Богом и Господом нашим Исусом Христом, који ће судити живима и мртвима, доласком Његовим и царством Његовим: проповедај реч, настој у добро време и у невреме, покарај, запрети, умоли са сваким сношењем и учењем.« (2. Тимотију 4,1.2)


Овај свечани позив, упућен некоме тако ревносном и вер­ном као што је Тимотије, снажно сведочи колико је важан и одговоран рад проповедника Јеванђеља. Заклињући Тимоти­ја божанским судом, Павле му налаже да проповеда Реч, а не људске мисли и обичаје, да буде спреман да сведочи за Бога када год му се укаже прилика – на великим скуповима и у домаћем кругу, на путу и крај огњишта, пријатељима и непријатељима, било у поузданим околностима било у изложености тешкоћама и опасностима, прекорима и губицима.
Плашећи се да би блага, попустљива природа могла наве­сти Тимотија да запостави један врло значајан део свога рада, Павле га позива да савесно опомиње гршнике, да их чак оштро укорава, када чине неко зло. Међутим, и тај део посла мора да обавља »са сваким сношењем и учењем’’. Мора да покаже Христову љубав и његово стрпљење, објашњавајући и подржавајући своје укоре истинама и Речи.
Мрзети и укоравати грех, а истовремено бити пун сажаљења и нежности према гршнику заиста није лак подухват. Што су озбиљнији наши напори да постигнемо светост срца и живота, то ћемо јасније запажати грех и бивати одлучнији у свом противљењу сваком удаљавању од начела праведности. Управо зато морамо се чувати сваке неприкладне оштрине према онима који чине зло, а поред тога ћемо и даље пажљиво настојати да не изгубимо из вида бескрајну грешност греха. Морамо бити свесни потребе да укажемо хришћанско стрпљење и љубав залуталима, али и опасности да постанемо превише помирљиви према њиховим грешкама, тако да почну да сматрају да нису ни заслужили укор и да имају право да га одбаце као незаслужен и неправедан. (Апостолска црква – Христовим трагом, стр. 350.351)
**********
29. септембар


АКИЛА И ПРИСКИЛА – МИСИОНАРИ КОЈИ СЕБЕ ИЗДРЖАВАЈУ


»Поздравите Прискилу и Акилу, помоћнике моје у Христу Исусу, који за душу моју своје вратове положише, којима не ја један захваљујем, него и све цркве незнабожачке, и домашњу цркву њихову.« (Римљанима 16,3.4)


Павле је својим примером, устао против расположења, које је тада узимало маха у Цркви, да Јеванђеље могу успешно проповедати само људи који су се потпуно ослободили сваке потребе за физичким радом. Он је на практичан начин показао шта све могу да учине посвећени верници у многим местима у којима становници нису упознати са еванђеоским истинама. Његов пример је многе скромне раднике надахнуо жељом да учине све што је у њиховој моћи да унапреде Божје дело, истовремено издржавајући се свакодневним радом. Акила и Прискила нису били позвани да цело своје време посвете проповедању Јеванђеља, али Бог је те скромне раднике ипак употребио да Аполосу савршеније покажу пут истине. Господ се служи различитим оруђима да би остварио своје намере, тако да неке који имају посебне таленте бира да сву своју енергију посвете делу учења и проповедања Јеванђеља, док многе друге, на које људске руке никада нису биле стављене у обреду рукоположења, позива да обаве значајан део посла у раду на спасавању душа.
Широко поље рада отвара се пред еванђеоским радницима који сами себе издржавају. Многи могу да стекну драгоцена искуства у проповедничкој служби, док део свога времена одвајају да би се бавили неком врстом физичког рада. На овај начин могу се припремити успешни радници који ће обавити важну службу у крајевима у којима је она неопходна.
Пожртвовни Божји слуга, који неуморно ради на ширењу Речи и науке, осећа на свом срцу тежак терет одговорности. Он свој рад не мери сатима. Плата коју прима не утиче на његово залагање у раду, нити га од дужности могу одвратити неповољне околности. Свој задатак добио је са Неба, и са Неба очекује накнаду када буде обавио поверено дело. (Апостолска црква – Христовим трагом, стр. 248.249)
**********
30. септембар


ЈОВАН, ПИСАЦ ОТКРИВЕЊА


»Ја Јован, који сам и брат ваш и друг у невољи, и у царству и трпљењу Исуса Христа, бејах на острву које се зове Патам, за реч Божју и за сведочанство Исуса Христа.« (Откривење 1,9)


Изгледало је да непријатељи истине односе победу; али невидљива Божја рука кретала се у тами. Господ је дозволио да се Његов слуга нађе тамо где је Христос могао да му да веће откривење о Себи него што је икада раније добио; тамо где је могао да прими најдрагоценије просветљење намењено црквама. Он је дозволио да Јован буде усамљен, да би се његово ухо и срце могли још боље припремити да чују и приме откривења која је требало да прими. То није ослободило од одговорности онога који је Јована прогнао; па ипак, он је постао инструмент у Божјим рукама преко кога се извршила Његова вечна намера. Тако је покушај да се светлост угаси, само још више истакао истину.
Јовану је било ускраћено дружење са браћом у вери, али ниједан човек није га могао лишити Христовог присуства. Велика светлост ускоро ће стићи од Христа Његовом слузи. Господ је чувао свог прогнаног ученика, и дао му предивно откривење о Себи. Вољени ученик био је богато награђен. Он је заједно са другим ученицима у прошлости ходао и разговарао с Исусом, учећи од Њега и упијајући Његове речи. Његова глава често је почивала на Спаситељевим грудима. Али он Га сада мора видети и на Патмосу.
Бог, Христос и небеска бића били су Јованови пријатељи на усамљеном острву, и од њих је примио упутства вечног значаја. Тамо је записао визије и откривења примљена од Бога, која су говорила о ономе што ће се догодити у завршним призорима историје ове планете. Кад његов глас више није могао да сведочи о истини, поруке које је примио на Патмосу напредовале су даље попут светиљке која пламти. Из њих су се људи и жене упознавали са Божјим намерама, не само у вези са јеврејским народом, већ у вези са сваким народом на Земљи. (Signs of the Times, 22. март 1905)
**********