**********
1. мај


УВЕК СА НАМА


»Нећу вас оставити сиротне, доћи ћу к вама.« (Јован 14,18)


Христос жели да Његови ученици схвате да их Он неће оставити као сирочиће. »Нећу вас оставити сиротне«, рекао је; »jош мало и свет Мене више неће видети, а ви ћете Ме видети, јер Ја живим и ви ћете живети.« (Јован 14,18.19) Узвишена, драгоцена сигурност у вечни живот! Иако ће Он морати да буде одсутан, њихов однос са Њим треба да буде као однос између детета и родитеља.
»У онај ћете ви дан«, рекао је, »дознати да сам Ја у Оцу своме, и ви у Мени, и Ја у вама.« (Јован 14,20) Настојао је да у ум ученика утисне свест о разлици између оних који су од света и оних који су у Христу. Он ће ускоро умрети, али желео је да схвате да ће Он поновно живети. Иако ће, после свог вазнесења, бити одсутан, ипак, они ће моћи да Га гледају и познају вером, а Он ће бити подједнако нежно заинтересован за њих као и док је био са њима...
Речи изговорене ученицима стигле су до нас преко њихових речи. Утешитељ је наш као и њихов, у свако време и на сваком месту, у свакој тузи и свакој невољи, кад све изгледа тамно, а будућност замршена, и кад се осећамо беспомоћним и усамљеним. Утешитељ ће у то време бити послан као одговор на молитву вере.
Не постоји утешитељ попут Христа, тако нежан и тако истинит. Он је дирнут нашом слабости и немоћи. Његов Дух говори срцу. Околности нас могу одвојити од наших пријатеља; широк, немиран океан може се испречити између њих и нас. Иако њихово искрено пријатељство може и даље постојати, они можда неће моћи да га покажу чинећи за нас оно што бисмо тако захвално примили. Међутим, никакве околности и никаква удаљеност не могу нас одвојити од небеског Утешитеља. Где год се налазили и куда год се упутили, Он је увек ту, уместо Христа, делујући у Његово име. Он нам је увек при руци, како би нам проговорио благе, нежне речи; да нас охрабри, ојача, подигне и обрадује.
Утицај Светог Духа је Христов живот у души. Овај дух делује у свакоме и преко свакога ко прима Христа. Они који су доживели деловање тог Духа доносе Његове плодове: љубав, радост, мир, трпљење, доброту, милост, веру. (Review and Herald, 26 октобар 1897)
**********
2. мај


У ВРЕМЕ ИСКУШЕЊА


»Јер немамо поглавара свештеничкога који не може пострадати с нашим слабостима, него који је у свачему искушан као и ми, осим греха.« (Јеврејима 4,15)


Христос пребива у ономе који Га вером прими. Иако душу могу салетати искушења, ипак ће Господње присуство бити уз нас. Грм који је горео и у коме је Господ био присутан, није сагорео. Ватра није спалила ниједну његову гранчицу. Тако ће бити и са слабим људским бићем које се поузда у Христа. Ужарена пећ искушења може се разбуктати, прогонства и невоље могу претити, али ће се само троска истопити и изгорети. Злато ће засијати још сјајније после процеса прочишћавања.
Већи је Онај који се налази у срцу вернога, него онај који надгледа срца неверних. Немојте се горко жалити због искушења која долазе на вас, већ усмерите свој поглед Христу, који је заогрнуо своје божанство људскошћу, да бисмо могли схватити колико је велико Његово занимање за нас, јер се Он поистоветио са човечанством које пати. Он је окусио чашу људске туге, Он је искусио сваку нашу невољу, Он се усавршио кроз патњу, био искушан у свим стварима у којима се и људи искушавају, да би могао помоћи онима који су у искушењу.
Он каже: »Учинићу да ће човек више вредети него злато чисто, више него злато офирско.« (Исаија 13,12) Он ће учинити човека драгоценим тако што ће сам пребивати у њему, тако што ће му дати Светога Духа. Он каже: »Кад, дакле, ви зли будући умете добре дарове давати деци својој, колико ће више Отац небески дати Духа Светога онима који ишту у Њега.« (Лука 11,13)
Господ нам је заповедио да зовемо Бога својим Оцем, да Га сматрамо Извором очинских осећања, Извором љубави која тече вековима кроз канале људских срца. Све сажаљење, саосећајност и љубав који су се икада показали на Земљи, потекли су од Божјег престола; и у поређењу са љубављу која пребива у Његовом срцу, исто су као и извор према океану. Његова љубав непрестано тече и чини од слабих јаке, од малодушних чврсте, а пољуљанима даје моралну снагу. Бог делује преко Христа, и човек може доћи Оцу у име Сина. Наша је наука и наша песма: »Послушајте шта је Господ учинио за моју душу.« (Signs of the Times, 5. март 1896)
**********
3. мај


У БОЖАНСКОМ ЗАКЛОНУ


»Призови Ме у невољи својој, избавићу те, и ти Ме прослави.« (Псалам 50,15)


Када се појаве наизглед необјашњиве невоље, не смемо дозволити да поремете наш мир. Без обзира колико се неправедно према нама поступа, не смемо се гневити. Гајењем духа освете само ћемо себи нанети штету. Поткопаћемо своје поверење у Бога и ожалостити Светога Духа. Уз нас се налази сведок, небески весник, који ће уместо нас подигнути заставу насупрот нашим непријатељима. Он ће нас заштитити светлим зрацима Сунца праведности, кроз које сотона не може да продре. Он не може да заобиђе тај штит свете светлости.
Док се безакоње у свету умножава, нико од нас не може се заваравати да нећемо имати тешкоће. Међутим, управо ће нас тешкоће довести у престону дворану Највишега. Моћи ћемо да потражимо савет Онога који има бескрајну мудрост.
Господ каже: »Призови Ме у невољи својој.« (Псалам 50,15) Он нас позива да пред Њега изнесемо своје тешкоће и невоље, своју потребу за божанском помоћи. Он нам налаже да будемо брзи у својим молитвама. Чим се тешкоће појаве, треба да Му упутимо своје искрене, обиљне молитве. Својим упорним молитвама пружићемо доказ свог дубоког поверења у Њега. Свест о нашој по­треби нагони нас да се обзиљно молимо, а наш небески Отац биће дирнут нашим молбама.
Они који, због своје вере трпе понижења или прогонства, че­сто су у искушењу да помисле да их је Бог заборавио. У очима људи они представљају мањину. По свему изгледа да њихови непријатељи ликују над њима. Али, нека не муче своју савест! Онај који је патио њих ради, који је носио њихове туге и жалости, није из заборавио!
Божја деца нису остављена сама и без обране. Молитва покреће руку Свемогућега. Молитвом људи »победише царства, учинише правду, добише обећања, затворише уста лавовима, угасише силу огњену«, и ми ћемо сазнати шта то значи, када будемо чули извештаје мученика који су умрли за своју веру, који: »растераше војске туђе.« (Јеврејима 11,33.34) (Поуке великог учитеља, стр. 114,115)
**********
4. мај


У ТРЕНУЦИМА ОЧАЈАЊА


»Иштите, и даће вам се; тражите, и наћи ћете; куцајте, и отвориће вам се. Јер сваки који иште прима, и који тражи, налази; и који куца, отвориће му се.« (Матеј 7,7.8)


Зато дођите, тражите и нађите. Резервоар силе је отворен, пун и бесплатан. Дођите понизних срца, не мислећи да морате учинити неко добро да бисте заслужили Божју наклоност, или да се морате поправити пре него што бисте могли да дођете Христу. Ви ништа и никада не можете учинити да бисте поправили своје стање. У име Исуса, дођите у сигурности вере, јер сте грешници; а Христос је рекао: »Јер Ја нисам дошао да зовем праведнике но грешнике на покајање.« (Матеј 9,13) Дођите ближе Богу, и Он ће се приближити вама. Ви само треба да замолите, потражите, покуцате и верујете да сте прихваћени кроз Христа Исуса, да се поуздате само и једино у Њега, да ће Он учинити за вас оно што сами никада не бисте могли да учините за себе...
Исус је наша Жртва помирница; ми се не можемо сами измирити са Богом, али вером можемо прихватити помирење које је већ учињено. »Јер и Христос једанпут за грехе наше пострада. Праведник за неправеднике, да нас приведе к Богу.« (1. Петрова 3,18) »Знајући да се пропадљивим сребром или златом не искуписте... него скупоценом крвљу Христа, као безазлена и пречиста јагњета.« (1. Петрова 1,18.19) »Крв Исуса Христа, Сина Његова, очишћава нас од свакога греха.« (1. Јованова 1,7) Управо се заслугама ове драгоцене крви грехом погођен човек може повратити у првобитно стање. Док упућујете своје молитве Богу, Свети Дух улива верна Божија обећања у ваше срце.
У тренуцима тешкоћа, кад сотона наводи на сумњу и обес­храб­рење, Господњи Дух ће попут заставе подигнути насупрот њему верне Христове изреке, и блистави зраци Сунца правде засјаће у вашем уму и души. Кад сотона буде настојао да вас очајањем надвлада, Свети Дух ће вас подсетити на посредовање које за вас обавља живи Спаситељ. Христос је миомирис, свети кад, који ваше молитве чини прихватљивим за Оца. Кад се светлост Христове праведности у потпуности схвати и прихвати, душу ће испунити љубав, радост, мир и неописива захвалност, а речи онога који је благословен биће: »Милост Твоја чини ме велика.« (Псалам 18,35) (Signs of the Times, 22. август 1892)
**********
5. мај


ВОЉЕНИ ИАКО ГРЕШИМО


»Дечице моја, ово вам пишем да не грешите; и ако ко сагреши, имамо Заступника код Оца, Исуса Христа, праведника.« (1. Јованова 2,1)


Они који су повезани са Богом представљају пролаз за силу Светога Духа. Ако онај који свакодневно разговара са Богом скрене са стазе, ако се за тренутак окрене и престане да гледа Исуса, то није због тога што он својевољно греши; јер кад увиди своју грешку, враћа се и упире поглед у Исуса, а чињеница да је погрешио не чини га ништа мање драгим Божијем срцу. Он зна да има заједницу са Спаситељем; и кад прими прекор зато што је погрешио у нечему, он не хода наоколо смркнутог лица нити се жали на Бога, већ претвара пораз у победу. Он схвата поуку из Господњих речи, и труди се и пази да опет не буде преварен.
Они који искрено воле Бога имају унутрашњи доказ да их Бог воли, да имају заједницу са Христом, да су њихова срца испуњена жарком љубављу према Њему. У истину која је за ово време верују чврстим поверењем. Они могу потпуно сигурно рећи: »Јер вам не показасмо силе и доласка Господа нашега Исуса Христа по приповеткама мудро измишљеним, него смо сами видели славу Његову... И имамо најпоузданију пророчку реч, и добро чините што пазите на њу, као на видело које светли у тамноме месту, докле дан не осване и Даница се не роди у срцима вашима.« (2. Петрова 1,16-19)
Унутрашњи живот откриће се у видљивом понашању. Нека Божја реч сведочи о веснику кога је Бог послао да донесе вест за ове последње дане, да се народ припреми за дан Господњи. »Како су красне на горама ноге онога који носи добре гласе, који оглашује мир, који јавља добро, оглашује спасење, говори Сиону: Бог твој царује.« (Исаија 52,7)
Не смемо се ослањати на мудрост непросветљених интелектуалаца, осим ако су учили и још увек свакодневно уче у Христовој школи. Људи у својој умишљеној мудрости могу састављати и измишљати теорије и филозофске системе, али Господ их назива таштима и неразумнима. Господ каже: »Јер је лудост Божја му­дрија од људи, и слабост је Божја јача од људи.« (1. Коринћанима 1,25) (Review and Herald, 12. мај 1896)
**********
6. мај


У НАЈМРАЧНИЈЕМ ЧАСУ


»И рече ми: доста ти је Моја благодат; јер се Моја сила у слабости показује сасвим. Дакле ћу се најслађе хвалити својим слабостима, да се усели у мене сила Христова.« (2. Коринћанима 12,9)


Можда ћете бити разочарани, можда ће вам бити ускраћени ваши путеви и оно што би било по вашој вољи; али будите сигурни да вас Господ воли. Можда ће вас ожарити ватра из пећи, не да би вас уништила, већ зато да сажеже троску, да бисте се прочистили као злато. Имајте на уму да ће вам Бог дати песму у ноћи. Тама може изгледати као да ће вас прогутати, али ви не треба да гледате облаке. Изнад најтамнијег облака постоји Сунце које никада не губи свој сјај. Господ има све­тлост за сваку душу. Отворите врата свог срца за наду, мир и радост. Исус каже: »Ово вам казах, да радост Моја у вама остане и радост ваша се испуни.« (Јован 15,11)
Бог за свакога од нас има посебан задатак, и свако може добро да обави задатак који му је Бог доделио. Једино чега треба да се плашимо јесте могућност да можда нећемо држати своје очи стално усмерене ка Исусу, да Божју славу нећемо вредновати више од свега на свету, и да, ако будемо били позвани да оставимо своје оружје и заспимо смртним сном, можда нећемо бити спремни да положимо рачун за указано поверење. Не заборавите, ни за тренутак, да сте Христово власништво, купљени по бесконачно скупој цени, и да треба да прославите Њега у свом духу и свом телу, јер сте Његови...
Бог је дао мелем за сваку рану. Постоји мелем у Галаду, тамо постоји и Лекар. Нећете ли сада као никада раније проучавати Свето писмо? Молите се Господу за мудрост у свакој опасности. У сваком искушењу тражите од Исуса да вам покаже излаз из ваших невоља, и тада ће вам се очи отворити да видите лек, и у свом случају примените исцељујућа обећања која су записана у Његовој речи. На овај начин непријатељ неће имати прилику да вас доведе у жалост и неповерење, већ ћете уместо тога имати веру, наду и храброст у Господу. Свети Дух ће вам дати да јасно распознате, видите и усвојите сваки благослов који ће деловати као противотров усмерен жалости, као гранчица исцељења за сваку капљицу горчине која буде принета вашим уснама. (Selected Messages, б 2, р. 272-274)
**********
7. мај


СА БРИЖНИМ РОДИТЕЉИМА


»Немој ме одвргнути од лица својега, и Светог Духа својега немој узети од мене. Врати ми радост спасења својега, и дух владалачки нека ме поткрепи. Научићу безаконике путевима Твојим, и грешници к Теби ће се обратити.« (Псалам 51,11-13)


Изузетна молитва! Сасвим је јасно да са грешницима у дому не треба поступати равнодушно, већ у сазнању да Господ гледа на њих као на оне које је откупио својом крвљу. У сваком дому у коме има необраћених, задатак је оних који познају Господа да мудро раде на њиховом обраћењу. Господ ће сигурно благословити напоре родитеља, ако у Његовом страху и љубави теже да спасу душе у свом дому. Господ Исус чека прилику да покаже своју милост.
О, кад би дело могло да започне у срцу! »Јер жртве нећеш: ја бих је принео; за жртве паљенице не мариш. Жртва је Богу дух скрушен, срца скрушена и поништена не одбацујеш, Боже.« (Псалам 51,16.17) Нека сви чланови дома схвате да дело мора да започне у срцу. Срце мора да се потчини и постане скрушено деловањем стваралачке и обновитељске силе Светога Духа. Схватајући помоћ ове моћне силе, зар родитељи не могу да раде на обраћењу своје деце са више ревности и љубави него икада раније?
Господње је обећање: »И покропићу вас водом чистом, и бићете чисти; Ја ћу вас очистити од свих нечистота ваших и од свих гадних богова ваших. И даћу вам ново срце, и нов ћу дух метнути у вас, и извадићу камено срце из тела вашега, и даћу вам срце месно. И Дух свој метнућу у вас, и учинићу да ходите по Мојим уредбама и законе Моје да држите и извршујете.« (Језекиљ 36,25-27)
Када Дух Господњи делује на родитељско срце, њихове молитве и сузе изаћи ће пред Бога; они ће усрдно преклињати, и примиће милост и мудрост са Неба, и оспособиће се да раде за своју неверну децу. Ако се тај дух буде испољавао у дому, он ће се пренети и у цркву, а они који су мисионари у свом дому, постаће такође и Божји помоћници у Цркви и у свету. Установе које је Бог успоставио примиће сасвим другачији облик. (Review and Herald, 14. март 1893)
**********
8. мај


ПОРЕД МАЈКИ КОЈЕ ВОДЕ СВОЈЕ МАЛИШАНЕ


»Молих се за ово дете, и испуни ми Господ молбу моју, за што сам Га молила. Зато и ја дајем њега Господу, докле је год жив, да је дат Господу. И поклонише се онде Господу.« (1. Самуилова 1,27.28)


Хришћанске мајке треба да схвате да оне сарађују са Богом кад васпитавају и уче реду своју децу на начин који ће их оспособити да одражавају Христов карактер. У овом раду оне ће имати помоћ небеских анђела. Али то дело жалосно је занемарено, и из тог разлога Христос остаје без свог наследства, млађих чланова своје породице. Међутим, када их испуни Свети Дух, људи могу бити сарадници са божанским.
Христове поуке о примању деце треба да оставе дубок утисак на наш ум. Христове речи охрабрују родитеље да своје малишане доведу Исусу. Они могу бити својевољни и имати страсти својствене људима, али то не би требало да нас спречи да их доводимо Христу. Децу којом су владале наслеђене стра­сти Он је благословио, као своју властиту.
Доста грешимо у васпитавању деце. Родитељи често удовољавају својој деци у ономе што је себично и што их квари, и уместо да се свом снагом боре за њихово спасење, деца су препуштена сама себи и расту са изопаченом природом и непријатним карактером. Родитељи не прихватају своју од Бога дату одговорност да васпитавају и поучавају своју децу на славу Њему. Они постају незадовољни навикама своје деце, затим разочарани када схвате да су дечје погрешке само резултат њиховог, родитељског занемаривања; и напослетку постају обесхрабрени.
Али кад би родитељи били уверени да никада нису ослобођени своје обавезе одгајања и поучавања деце за Бога, кад би свој рад обављали у вери, сарађујући са Богом кроз усрдну молитву и рад, били би успешни у довођењу своје деце Спаситељу. Нека очеви и мајке посвете себе, свој живот, тело и дух Богу, пре него што донесу на свет своју децу. (Signs of the Times, 9. април 1896)
**********
9. мај


МОЛИТВА ЗА БОЖАНСКУ ПОМОЋ


»И нека ове речи које ти Ја заповедам данас буду у срцу твом. И често их напомињи синовима својим, и говори о њима кад седиш у кући својој и кад идеш путем, кад лежеш и кад устајеш.« (5. Мојсијева 6,6.7)


Очеви и мајке, како да нађем речи којима бих описала вашу велику одговорност! Карактером који показујете пред својом децом ви их васпитавате да служе Богу или да служе себи. Зато упућујте Небу своје најозбиљније молитве за помоћ Светога Духа, да би ваше срце било посвећено, да бисте начином свог живљења прославили Бога и задобили своју децу за Христа. Сазнање да својим непромишљеним говором или поступком могу завести своју децу са правог пута, родитељима треба да улије осећање дубоке озбиљности и светости њиховог задатка.
Родитељима је потребно вођство Бога и Његове речи. Ако не слушају савете Божје речи, ако не узму Библију за свог саветника и правило свога живота, њихова деца одрастаће незаинтересована и ићи стазама непослушности и неверства. Христос је провео живот испуњен неуморним радом и самоодрицањем, а умро је срамном срмћу, да би могао да пружи пример духа који треба да надахне и води Његове следбенике. Кад у свом породичном животу родитељи теже да буду христолики, небески утицај изливаће се на чланове њихове породице.
Бог треба да се слави јутарњим и вечерњим жртвама хвале и молитве у сваком хришћанском дому. Сваког јутра и вечери Богу треба да се уздижу усрдне молитве за Његов благослов и вођство. Хоће ли Господар Неба проћи поред таквих домова не уделивши им благослов? Не, никако. Анђели слушају дарове хвале и молитве вере, и те молитве носе Ономе који у Светилишту служи за свој народ и дарује му своје заслуге. Истинска молитва стиже до Свемогућег и даје људима победу. Хришћанин на својим коленима добија снагу да се одупре искушењу. (Review and Herald, 1. фебруар 1912)
**********
10. мај


ПОСВЕЋУЈЕ ПОРОДИЦУ


»Учи дете према путу којим ће ићи, па неће одступити од њега ни кад остари.« (Приче 22,6)


Позивам родитеље да припреме себе и своју децу за уједињење са небеском породицом. Припремите се, Христа ради, припремите се да у миру дочекате свог Господа. Почните да на прави начин радите у својој породици. Пронађите корен проблема. Унесите истину у своје домове, да их она посвети и очисти. Не задржавајте истину у предворју. Како су многи самозвани хришћани слепи за своје личне интересе! Како пропуштају да схвате шта би Христос учинио за њих кад би Га пустили у своје домове. Нека хришћани исто тако ревно раде да задобију круну живота као што се свет бори да стекне овоземаљске вредности, и тако ће Божја Црква сигурно и у сили кренути напред...
Свети Дух рађа дела која су у складу са Божјим законом. Дело Духа које обнавља видеће се у породицама у којима се улажу велики напори да се искажу доброта, стрпљење и љубав. Свемоћна сила је на делу, припремајући умове и срца да се покоре преображавајућем утицају Светога Духа, водећи родитеље у посвећење, јер ће тако и њихова деца бити посвећена.
Дом у коме су чланови учтиви, уљудни хришћани има далекосежан утицај на добро. Друге породице видеће резултате који су постигнути у том дому, и зато ће пратити исти пример, да би свој дом одбранили од утицаја сотонских сила.
Божји анђели често ће посећивати дом у коме се извршава Божја воља. Под утицајем божанске благодати такав дом постаје место одмора за уморне, исцрпљене ходочаснике. Будним стражарењем, сопственом »ја« није дозвољено да преузме власт. Обликују се правилне навике. Брижљиво старање за права других постаје део живота. Вера која кроз љубав ради и чисти душу стоји за кормилом, управљајући целим домаћинством. Под светим утицајем таквог дома, начело братства изнето у Божјој речи лакше се разуме и прихвата. (Southern Watchman, 19. januar 1904)
**********
11. мај


БЛИЗАК ДЕЦИ


»И доношаху к Њему децу да их се дотакне; а ученици брањаху онима који их доношаху. А Исус видевши расрди се и рече им: Пустите децу нека долазе к Мени, и не браните им; јер је таквих царство Божије. Заиста вам кажем: Који не прими царства Божјега као дете, неће ући у њега. И загрливши их метну на њих руке те их благослови.« (Марко 10,13-16)


Бог жели да свако дете буде Његово дете, да постане усвојени члан Његове породице. Колико год мала била, деца могу бити чланови дома вере и имати најдрагоценија искуства. Она имају нежна срца, спремна да приме утиске који ће вечно трајати. Њихова срца могу бити привучена и испуњена поверењем и љубављу према Исусу, и она могу живети за Спаситеља. Христос ће их учинити малим мисионарима. Целокупни ток њихових мисли може се променити, тако да им грех не буде више нешто што је прихватљиво, већ нешто што је омражено и од чега се треба уклањати.
Мала деца, као и она старија, имаће користи од ових савета; износећи поједностављено план спасења учитељи ће примити велике благослове као и они које поучавају. Божји Свети Дух утиснуће поуке у поучљиви дечји ум, да би она у својој једноставности могла да схвате библијске истине. Господ ће овој деци дати искуство и у мисионарском раду; Он ће подстаћи ток њихових мисли који чак ни њихови учитељи немају. Деца која се правилно поучавају биће сведоци за истину. (Counsels to Parents and Teachers, р. 169,170)
Борите се, као да се борите за властити живот, да спасете децу од утапања у покварене и изопачене утицаје из овог живота. (Child Guidance, р. 309)
Треба запослити учитеља који ће поучавати децу истинама Божје речи тако неопходним за ове последње дане, које су тако важне и деца треба да их разумеју. Долази велики испит: он ће се односити на послушност или непослушност Божјим заповестима. (Review and Herald, 2. јул 1908)
**********
12. мај


ДУХ ТЕЖИ ДА РАДИ СА ДЕЦОМ


»И дозва Исус дете, и постави га међу њих, и рече им: Заиста вам кажем, ако се не повратите и не будете као деца, нећете ући у царство небеско. Који се, дакле, понизи као дете ово, онај је највећи у царству небескоме. И који прими такво дете у име Моје, Мене прима. А који саблазни једнога од ових малих који верују Мене, боље би му било да се обеси камен воденични о врату његову и да потоне у дубину морску.« (Матеј 18,2-6)


О, како се молим да јасно увидите шта бисмо могли да постигнемо кад бисмо се учили од Исуса! Извори небеског мира и радости, отпечаћени у души учитеља утицајним речима надахнућа, постаће моћна река добра, благослов свима који су повезани са Њим. Не мислите да ће Библија деци постати заморна књига. Радом мудрог учитеља она ће постајати све пожељнија. Она ће им бити попут хлеба живота, и никада неће застарети. У њој постоји свежина и лепота која привлачи и очарава децу и младе. Она је као Сунце које обасјава земљу дајући јој светлост и топлоту, које никада не престаје нити се умара. Из поука које дају библијска историја и наука, деца и млади могу схватити да су све остале књиге у односу на њу мање вредне. У њој они могу наћи извор благодати и љубави.
Божји Свети Дух који поучава налази се у Његовој речи. Светлост, нова и драгоцена светлост, обасјава сваку њену страницу. Истина у њој се открива, а речи и реченице јасне и примењене у датој прилици, као да им говори Божји глас.
Потребно је да препознамо Светог Духа као свог Просветитеља. Тај Дух тежи да се обраћа деци, а и да им открива блага и лепоте Божје речи. Обећања која је изговорио Велики Учитељ заокупиће мисли и испунити дечју душу духовном силом божанског порекла. Тамо ће расти у плодном сагласју са божанским вредностима, и биће права препрека пред непријатељском искушењима. (General Conference Bulletin, 1. април 1898)
**********
13. мај


СА МЛАЂИМ ЧЛАНОВИМА БОЖЈЕ ПОРОДИЦЕ


»Али опомињи се Творца својега у младости својој пре него дођу дани зли и приспеју године, за које ћеш рећи: Нису ми миле.« (Проповедник 12,1)


Сваки благослов који је Отац наменио људима зрелијег искуства, намењен је преко Исуса Христа и деци и младима. Кад Господ види младе како проучавају Исусов живот и поуке, Он шаље своје анђеле да пазе на њих, да их чувају на свим њиховим путевима, као што је послао своје анђеле да чувају Исуса, Његовог љубљеног Сина. Анђели су били уз Исуса док је живео на Земљи под вођством Божјег Светог Духа и извршавао вољу свог небеског Оца, да би могао да нам пружи пример правилног карактера и постане узор деци и младима. Он жели да они у свакој животној прилици чине оно што Бог може да одобри. Он зна да ће свако добро дело, свака љубазност, сваки чин послушности оцу или мајци, бити записан у небеским књигама.
Они који слушају своје родитеље добиће награду испуњењем обећања да ће дуго живети на земљи коју им је дао Господ Бог. Деца морају стално чинити добро и молити се да им кроз Исусове заслуге, Господ да своју милост, свој ум и лепоту свога карактера. Бог не ускраћује ниједан благослов који је неопходан да би се карактер деце и младих обликовао у складу са божанским узором, који им је показан у Исусовој младости. Они морају тражити благодатни дар Његовог карактера, у једноставној вери и молитви пуној поверења, и у име Исусово, исто као што син тражи помоћ од свог земаљског родитеља.
Драга децо и млади, вама је потребно ново срце. Молите се Богу за то. Он каже: »Даћу вам ново срце.« (Језекиљ 36,26) Кад сте се молили у складу са Његовом вољом, не сумњајте да ћете примити; јер што је Бог обећао, Он ће то и испунити. Ако дођете са искреним кајањем у души, немојте ни помислити да сте дрски зато што тражите оно што је Он обећао. Дрскост је молити се за ствари које угађају себичним склоностима, за људско уживање у овоземаљским стварима. Али када тражите духовне благослове, који су вам толико потребни да бисте се могли усавршавати у карактеру по Христовом обличју, Господ вас уверава да се молите у складу са обећањем које ће се и испунити. (Youth’s Instructor, 23. август 1894)
**********
14. мај


МЛАДИ КАО ПОБЕДНИЦИ


»Радуј се, младићу, за младости своје, и нека се весели срце твоје док си млад, и ходи куда те срце твоје води и куда очи твоје гледају; али знај да ће те за све то Бог извести на суд.« (Проповедник 11,9)


Када се предамо Богу пожњећемо велике предности; јер се карактерним слабостима, као што их сви имамо, уједињујемо са Оним који је моћан и може да спасе. Наше незнање ујединиће се са бесконачном мудрошћу, наша слабост са непролазном силом, и тако сви, попут Јакова, можемо постати принчеви и бити заједно са Богом. Повезани са Господом Богом Израиљевим, имаћемо силу одозго која ће нас оспособити да будемо победници. Испуниће нас божанска љубав тако да ћемо пронаћи приступ људском срцу. Својим дрхтавим рукама чврсто ћемо се ухватити за престо Бесконачног и рећи: »Нећу Те пустити, док ме не благословиш.« (1. Мојсијева 32,26)
Бог нас уверава да ће нас благословити и учинити благословом; и то је наша светлост, наша радост, наша победа. Када млади схвате шта значи поседовати Божју љубав и жар у срцу, они ће почети да увиђају вредност тих крвљу стечених предности, па ће своје способности посветити Богу и свим од Бога датим силама тежити да умноже своје таленте и да их употребе у служби Господару.
Једина сигурност за наше младе у овом времену греха и непризнавања вредности јесте жива повезаност са Богом. Они морају да науче како да траже Бога, да би могли бити испуњени Његовим Светим Духом и поступати као да схватају да их све небеске војске посматрају са великим занимањем, спремне да им служе у опасно­сти и у време потребе. Младе треба упозорењима и поукама оградити од искушења. Треба им открити каква су им охрабрења упућена у Божјој речи. Треба им предочити опасност од и најмањег скретања на стазу зла. Морамо их поучавати да са страхопоштовањем примају Божје савете из Његових светих објава. Треба их тако поучити да заузму одлучан став насупрот злу, и чврсто реше да не ступе ни на какву стазу на којој не могу очекивати да их Исус прати и да Његов благослов почине на њима. (Review and Herald, 21. новембар 1893)
**********
15. мај


ПОМОЋ У ИЗГРАДЊИ КАРАКТЕРА ЗА НЕБО


»Ево, Бог наш, коме ми служимо, може нас избавити из пећи огњене ужарене; и избавиће нас из твојих руку царе. А и да не би, знај, царе, да боговима твојим нећемо служити нити ћемо се поклонити златном лику, који си поставио.« (Данило 3,17.18)


Док су ови младићи градили своје спасење, Бог је чинио да су хтели и учинили што Му је угодно. У томе лежи тајна успеха. Ако желимо да Божја милост буде у нама, и ми треба да смо спремни да учинимо свој део. Божја намера није да уместо нас Он хоће и чини. Његова милост је да пробуди у нама жељу да хоћемо и чинимо, а не да нас ослободи личног напора. У нама треба да се пробуди мисао за сарадњу. Дух Свети делује у нама, да бисмо могли градити своје спасење. То је практична поука коју Свети Дух жели да усади у нас. »Јер је Бог што чини у вама да хоћете и учините као што Му је угодно.« (Филибљанима 2,13)
Господ ће сарађивати са свима који се труде да Му верно служе, као што је сарађивао и са Данилом и његова три друга. Племените душевне одлике и висок степен моралног карактера нису плод случаја. Бог нам пружа прилике, а успех зависи од тога како ћемо искористити те прилике. Ми треба брзо да уочимо путеве које нам Провиђење отвара и радо кренемо њима. Има таквих који би постали велики људи, када би се као Данило ослонили на Бога тражећи милост да побеђују, и снагу и способност за обављање свога посла.
Младићи, обраћам се вама: Будите верни. Унесите срце у свој посао. Немојте се поводити за лењима, и онима који раде половично. Често понављана дела стварају навике, а навике стварају карактер. Будите стрпљиви у извршавању малих дужности у животу. Докле год потцењујете важност верности у малим ду­жностима, зграда вашег карактера биће несавршена. У очима Свемогућег свака дужност је важна. Господ је рекао: »Који је веран у малом и у многом је веран; а ко је неверан у малом и у многом је неверан.« (Лука 16,10) У животу правог хришћанина нема неважних дужности. (Порука младима, стр. 86.87)
**********
16. мај


ДЕЛУЈЕ МЕЂУ УЧЕНИЦИМА


»А ако ли живи у вама Дух Онога који је васкрсао Исуса из мртвих, Онај који је подигао Христа из мртвих, оживеће и ваша смртна телеса Духом својим који живи у вама.« (Римљанима 8,11)


Господ Бог небески чини да Његов Свети Дух делује међу ученицима у школи (Battle Creek College), учећи их да Га признају на свим својим путевима, и допусте Му да управља њиховим стазама. Понекад је манифестација Светог Духа била тако одлучна да се на учење заборављало, а највећи Учитељ кога је свет икада познавао упућивао је свој позив: »Ходите к Мени сви који сте уморни и натоварени, и Ја ћу вас одморити. Узмите јарам Мој на себе, и научите се од Мене, јер сам Ја кротак и смеран у срцу, и наћи ћете покој душама својим. Јер је јарам Мој благ, и бреме је Моје лако.« (Матеј 11,28-30)
Господ је куцао на врата срца, и видела сам да су Божји анђе­ли били присутни. Чинило се да учитељи не чине ника­кве посебне напоре да би утицали на ученике да усмере своју пажњу Богу. Али Бог је имао у школи свог Стражара, и мада је Његова присутност била невидљива, Његов је утицај био приметан. Увек су били запажени знаци присутности светог Стражара у школи. Увек се чуо Исусов глас који је говорио ученицима: »Ево, стојим на вратима и куцам: Ако ко чује глас Мој и отвори врата, ући ћу к њему и вечераћу с њим, и он са Мном.« (Откривење 3,20)
Господ већ дуго чека да срцу удели највеће и једино истините радости. Све оне који гледају у Њега са неподељеним срцем, Он ће обилно благословити. Они који га тако гледају стичу ја­сније схватање о Исусу као Ономе који је понео њихове грехе и који је њихова потпуна Жртва-заменица; скривени у раселини стене они гледају Јагње Божје које је узело на Себе грехе света. Кад имамо свест о томе да је савршено довољна Његова жртва, наша се уста отварају за најузвишеније и најлепше песме хвале. (Special Testimonies on Education, р. 77.78) 
**********
17. мај


ЖЕЉАН ДА ПОМОГНЕ УЧИТЕЉИМА


»А кад с друге стране видеше синови пророчки, који беху у Јерихону, рекоше: Почину дух Илијин на Јелисију. И сретоше га и поклонише му се до земље.« (2. О царевима 2,15)


Свети Дух је ушао у пророчке школе, доводећи мисли ученика у склад са Божијом вољом. Постојала је жива повезаност између Неба и ових школа, а радост и захвалност из срца пуних љубави нашле су израз у песмама хвале у којима су им се придружили и анђели. Кад би учитељи отворили своја срца да приме Светога Духа, били би припремљени да сарађују са Њим у раду за своје ученике. Кад се Њему омогући да слободно делује, Он ће покренути узвишене промене. Он ће деловати у сваком срцу, укидајући себичност, обликујући карактер и доводећи мисли у покорност Христу...
Уместо да Га одбацујемо и одбијамо, Светог Духа треба радосно да примимо, а Његову присутност да охрабрујемо. Кад се учитељи посвећују послушношћу Речи, Свети Дух им даје увид у небеске ствари. Кад траже Бога понизно и искрено, речи које су некада хладно изговарали, сада ће горети у њиховим срцима; истина неће малаксати на њиховом језику.
Деловање Божијег Духа не уклања од нас обавезу да користимо своје способности и таленте, него нас поучава како да употребимо сваку силу на славу Богу. Људске снаге, кад су под посебном управом Божје благодати, могу се употребити за остварење најузвишенијих мотива на Земљи. Незнање не увећава понизност или духовност онога који тврди да је Христов следбеник. Истине Божје речи најбоље може да цени интелектуално развијен хришћанин. Христа најбоље могу да славе они који Му интелигентно служе. Васпитање је постигло велики циљ ако нас је оспособило да употребљавамо снаге које нам је Бог дао тако да у потпуности прикажемо библијску веру и увећамо Божју славу. (North Pacific Union Gleaner, 26. мај 1909)
**********
18. мај


СА ЕВАНЂЕОСКИМ РАДНИКОМ ОД КУЋЕ ДО КУЋЕ


» Сазвавши пак Дванаесторицу даде им силу и власт над свим ђаволима, и да исцељују од болести. И посла их да проповедају царство Божје, и да исцељују болеснике. И рече им: Ништа не узимајте на пут, ни штапа, ни торбе, ни хлеба, ни новаца, нити по две хаљине да имате. У коју кућу уђете, онде будите и оданде полазите.« (Лука 9,1-4)


Господ позива свој народ да се укључи у разне гране мисионске службе. Они на главним и споредним животним путевима треба да чују еванђеоску поруку. Вернике Цркве очекује еванђеоски рад у домовима суседа који се још увек нису осведочили у истину за ово време.
Нека они који се укључују у ово дело имају пред собом Христов живот, као сталну тему за своје проучавање. Нека буду истрајни и озбиљни, користећи сваку своју способност у служби Господу. Искрене, несебичне напоре пратиће драгоцени резултати. Од Великог Учитеља радници ће примити најузвишеније образовање. Међутим, они који не деле светлост коју су примили, једнога дана схватиће да су доживели неизмеран губитак.
Многи припадници Божјег народа треба да носе наше пу­бликације на места на којима се никада није проповедала Вест трећег анђела. Рад колпортера-еванђелисте чије је срце испу­њено Светим Духом препун је предивних прилика за успех. Представљање истине засновано на љубави и једноставности, и од куће до куће, у складу је са налогом који је Христос дао својим ученицима, када их је послао на њихово прво мисионарско путовање. Песмама хвале, понизним, усрдним молитвама и једноставним изношењем истине у породичном кругу допреће до многих људи. Божански Радник биће присутан, да утисне осведочење у срца. Његово је обећање: »Ја сам с вама у све дане.« (Матеј 28,20) Са сигурношћу у сталну присутност таквог Помагача, можемо да радимо у вери, нади и храбро.
Једноличност у нашој служби Богу мора нестати. Сваки вер­ник треба да се укључи у неку одређену службу за Господара. Нека они који су добро утемељени у истини иду у оближња места и одржавају састанке. Тада треба читати Божју реч, а мисли које се износе нека буду такве да их сви могу разумети. (Review and Herald, 5. мај 1904)
**********
19. мај


ДУГОТРАЈНИ УТИСЦИ ПРЕКО КОЛПОРТЕРА


»Како су красне на горама ноге онога који носи добре гласе, који оглашује мир, који јавља добро, оглашује спасење, говори Сиону: Бог твој царује.« (Исаија 52,7)


Понизна, жарка молитва учиниће више за ширење наше литературе него најквалитетнија штампа и најскупоценије илустрације на свету. Ако радници обрате своју пажњу на оно што је истинито, живо и стварно; ако се буду молили, веровали и имали поверења у Светога Духа, Он ће се излити на њих у снажним, небеским пљусковима, а истински и дуготрајни утисци урезаће се у људско срце. Зато се молите и радите, радите и молите се, и Господ ће радити заједно са вама.
Сваки колпортер има сталну и неодложну потребу за анђеоском помоћи; јер он треба да обави важан посао, посао који не може да изврши властитом снагом. Оне који су наново рођени, који су вољни да се предају вођству Светога Духа чинећи на Христов начин оно што могу да учине, оне који ће радити свесни да их посматра цело Небо, пратиће и поучавати свети анђели. Они ће ићи пред њима у домове људи, припремајући пут колпортерима...
Кад људи схвате времена у којима живе, радиће као пред очима Неба. Колпортер ће нудити књиге које доносе светлост и снагу човеку. Он ће упити дух тих књига и унети целу своју душу у дело изношења истине људима која је у њима. Његова снага, његова храброст, његов успех зависиће од тога колико је истина, изнесена у књигама, уткана у његово лично искуство и развијена у његовом карактеру. Када је његов живот тако обликован, онда он може да пође и другима износи свете истине, које се налазе у књигама којима он налази место у домовима. Испуњен Божјим Духом, стећи ће дубоко, богато искуство, а небески анђели омогућиће му успех у раду. (Australian Union Conference Record, 1. мај 1901)
**********
20. мај


УПРАВЉА ИЗДАВАЧКОМ СЛУЖБОМ


»И народи ће доћи к виделу твоме и ка светлости која ће те обасјати.« (Исаија 60,3)


Наше издавачке куће подигнуте су да обаве посао за Господа, да објаве небеску светлост свим крајевима света, да доведу драгоцене душе у стадо. Нека издавачка служба буде мисионарски огранак који ће радити за Господара на обраћењу људи. Радите, бдијте и молите се за душе као они који на крају морају поднети рачун. Ове године испробајте Господњи лек против зла. Нека сваки човек чини оно што Господ од њега очекује, гледајући на Исуса који је Творац сваке душе.
Нека радници који раде у овој институцији увек имају на уму да их Бог позива да буду група хришћанских радника, призор за свет, анђеле и људе. Нека се у малим групама окупе заједно увече, или у рано ујутро, и проучавају Библију. Нека нађу време за молитву да би били ојачани, просветљени и по­свећени Светим Духом. Ово је дело које Христос жели да изврши у срцу свакога ко је укључен у било који огранак издавачке делатности. Ако то учините велики благослов излиће се на вас, од Онога који је цео свој живот посветио служби, Онога који вас је откупио својим животом.
Ви морате имати силу Светога Духа, иначе не можете бити победници. Каква сведочанства треба да носите, о успешном зближавању са својим сарадницима у драгоценим тренуцима које сте заједно провели тражећи Божје благослове. Нека свако искаже своје искуство једноставним речима. Ово ће души донети више утехе и радости, него звуци свих дивних инструмената и песама које се могу чути у Господњем дому. Нека се Христос усели у ваша срца.
Живот сваког верника је један велики рат. То је свакодневна битка. Христос говори управитељима и радницима у својој служби: »Ви сте Моји сведоци.« (Исаија 43,10) Размишљајте о томе; говорите о томе; чините то. Небо вам је веома близу. Отворите небеска врата и затворите земаљска. Бог позива раднике у свим огранцима дела. Хоћеш ли чути Његов глас и отворити врата свог срца Исусу? Хоћеш ли волети Онога који је дао свој живот за тебе? (Manuscript Releases, в. 12, р. 46.47)
**********
21. мај


УТИЧЕ НА УМ ПРЕКО КЊИГА


»Потом чух глас Господњи где рече: Кога ћу послати? И ко ће нам ићи? А ја рекох: Ево мене, пошљи мене.« (Исаија 6,8)


Молите се и радите. Много ћете више постићи христоликом понизном молитвом, него многим речима без молитве. Радите слободно и Господ ће тада радити заједно са колпортером. Свети Дух утицаће на умове, као што утиче и на ум оних који слушају речи Божјих проповедника који износе Његову реч. Иста служба светих анђела на располагању свакоме ко се посветио ширењу књига које откривају људима истину.
Људи и жене могу успешно да раде у свим огранцима Дела, ако у својим срцима осећају да извршавају Господњи налог тиме што служе душама које не познају истину за ово време. Они упућују поруку упозорења на путевима и раскршћима, позивајући људе да се припреме за велики Божји дан који ће ускоро доћи на свет. Ми више немамо времена за губљење. Морамо да охрабримо ову службу. Ко ће кренути напред са нашом литературом? Нека сви читају шесто поглавље Књиге пророка Исаије и приме његову поуку у своја срца.
»И рекох: Јаох мени, погибох, јер сам човек нечистих усана, и живим усред народа нечистих усана, јер Цара Господа над војскама видех својим очима. А један од серафима долете к мени држећи у руци жив угљен, који узе с олтара клештима, и дотаче се уста мојих, и рече: Ево, ово се дотаче уста твојих, и безакоње твоје узе се, и грех твој очисти се. Потом чух глас Го­сподњи где рече: Кога ћу послати? И ко ће нам ићи? А ја рекох: Ево мене, пошаљи мене.« (Исаија 6,5-8)
Овај призор увек ће се понављати ако се литерарни еванђелисти буду приближавали Христу, носећи Његов терет и свакодневно се учећи од Њега како да преносе поруке мира и утехе онима који су тужни, потиштени и сломљених срца. Испуњавајући их својим Духом, Христос, Велики Учитељ, оспособљава их да обаве добро и важно дело. (Bible Echo, 18. септембар 1899)
**********
22. мај


СА МИСИОНАРИМА


»А кад они служаху Господу и пошћаху, рече Дух Свети: Одвојте Ми Варнаву и Савла на дело на које их позвах. Тада постивши и помоливши се Богу метнуше руке на њих, и отпустише их. Ови, дакле, послани од Духа Светога сиђоше у Селеукију, и оданде отпловише у Кипар.« (Дела 13,2-4)


О колико нам је потребна божанска присутност! Сваки радник треба да се сваким својим дахом моли Богу за крштење Светим Духом. Радници треба да се удруже у групе и вапе пред Богом за посебну помоћ, за небеску мудрост, да би Божји народ могао знати како да планира и обавља задатке. Посебно треба да се моле да Господ изабере Себи раднике, и крсти своје мисионаре Светим Духом.
Десет дана ученици су се молили пре него што се на њих излио благослов Педесетнице. Толико им је времена било потребно да схвате како треба упутити успешну молитву, прилазећи све ближе и ближе Богу, признајући своје грехе, чинећи понизним своје срце пред Богом, вером гледајући Исуса, и мењајући се у Његово обличје. Кад је стигао, благослов је испунио цело место на коме су били окупљени. Испуњени силом, пошли су напред да обаве успешно дело за Господара.
Треба да се молимо за изливање Светога Духа исто тако усрдно као што су се ученици молили на дан Педесетнице. Ако је њима тада био потребан, нама је данас још потребнији. Морална тама, попут самртног покрова, прекрива земљу. Све врсте лажних наука, јереси и сотонских обмана заробљавају људски ум. Без Духа и Божје силе, узалудно ћемо се трудити да изнесемо истину. Ми морамо имати Светога Духа, који ће нас подржавати у борби: »Јер наш рат није с крвљу и телом, него с поглаварима и властима, и с управитељима таме овога света, с духовима пакости испод неба.« (Ефесцима 6,12)
Ми не можемо пасти, све док се надамо и док верујемо Богу. Нека свако од нас, проповедник и верник, каже као и Павле: »Ја, дакле, тако трчим, не као на непоуздано, тако се борим, не као онај који бије ветар« (1. Коринћанима 9,26), него са светом вером и надом, очекујући победничку награду. (Home Missionary, 1. новембар 1893)
**********
23. мај


РАЗГОНИ ТАМУ


»Устани, светли се, јер дође светлост твоја, и слава Господња обасја те. Јер, гле, мрак ће покрити Земљу и тама народе; а тебе ће обасјати Господ и слава Његова показаће се над тобом.« (Исаија 60,1.2)


Црква је изабрана да буде посредник преко кога ће божанска светлост обасјати овај свет прекривен моралном тамом, а зраци Сунца правде, који доносе мир, испунити срца људи. Лични рад са појединцима и породицама део је задатка који мора бити извршен у Божјем моралном винограду. Кротост, стрпљење, трпељивост и Христова љубав морају се показивати у земаљским домовима. Црква мора да устане и светли. Обасјан Духом и силом истине, Божји народ мора да крене напред у свет који лежи у тами, и да му донесе светлост Божје славе. Бог је дао људима племените умне силе, које треба употребити Њему на славу; а у мисионарском раду ове умне силе користе се за активну службу. На Његовим слугама видеће се да мудро унапређују и развијају Божје дарове. Дан за даном напредоваће у познању Христа.
Онај који је некада давно говорио као што ниједан човек није говорио, који је био огрнут људском природом, још увек је Велики Учитељ. Док пратите Његове трагове у потрази за изгубљеним, анђели ће вам се приближити, а просветљењем од Божјег Духа добићете веће знање у најбољем начину за обављање задатка који вам је поверен...
Они који треба да буду светлост свету одсјајивали су слабашном светлошћу. Шта је та светлост? То је побожност, доброта, истина, милост, љубав; то је откривање истине карактером и животом. Од личне побожности верника зависи хоће ли Јеванђеље имати силу или не, а Бог је смрћу свога вољеног Сина омогућио да се свака душа темељно припреми за свако добро дело. Свака душа треба да буде сјајна и блистава светлост, која прославља Онога који нас је позвао из таме к свом чудесном светлу. (Review and Herald, 24. март 1891)
**********
24. мај


ОХРАБРУЈЕ ЕВАНЂЕОСКЕ ВЕСНИКЕ


»Не да смо врсни од себе помислити што, као од себе, него је наша врсноћа од Бога, који и учини нас врсне да будемо слуге Новом завету, не по слову, него по Духу; јер слово убија, а Дух оживљује.« (2. Коринћанима 3,5.6)


Само они који непрестано буду примали свеже залихе благодати, имаће силу у складу са својим свакодневним потре­бама и својом способношћу да је употребе. Уместо да гледају унапред на неко будуће време, када ће неким посебним додатком духовне силе примити чудесно оспособљење за задобијање душа, они ће се свакога дана предавати Богу да Он од њих начини оруђа којима ће моћи да се послужи. Свакога дана они ће користити прилике за службу које им стоје на располагању. Свакога дана сведочиће за Учитеља где год да се нађу, било у скромним условима за рад у дому, или у јавном деловању.
За посвећеног Божјег сарадника узвишена утеха крије се у сазнању да је чак и Христос у време свог живота на Земљи, свакога дана тражио од Оца свеже залихе неопходне благодати, а после тих састанака са Богом одлазио да ојача и благослови друге. Погледајте Божјега Сина како је погнут на молитви своме Оцу! Иако је био Божји Син, јачао је своју веру молитвом, повезујући се с Небом прикупљао је снагу да се одупре злу и послужи потребама људи. Он као Старији брат људскога рода познаје потребе оних који, оптерећени несавршенством живе у свету греха и искушења, али и даље осећају жељу да Му служе. Он зна да су гласници које жели да пошаље слаби, погрешиви људи, али зато свима који се потпуно предају Његовој служби, обећава божанску помоћ. Његов пример је залог да ће искрена, истрајна молитва Богу у вери – вери која ствара потпуну зависност од Бога и неограничено посвећење Његовом делу, бити довољна да људима осигура помоћ Светога Духа у борби против греха. (Апостолска црква – Христовим трагом, стр. 37.38)
**********
25. мај


ДЕЛУЈЕ ПРЕКО ПОНИЗНИХ СЛУГУ


»Јер је лудост Божија мудрија од људи, и слабост је Божија јача од људи.« (1. Коринћанима 1,25)


Бог ће покренути људе скромног друштвеног статуса, људе који нису постали одбојни према јасним зрацима светлости тиме што су о истини дуго размишљали. Многи такви журно ће ићи свуда, подстакнути Божјим Духом да однесу светлост другима. Истинита, Божја реч, је попут огња у њиховим костима, који их испуњава жарком жељом да просветле оне који седе у тами.
Многи, чак и међу онима који нису образовани, сада објављују речи Господње. Деца су покренута Духом да иду напред и објављују поруку са Неба. Дух се излива на све оне који се потчине Његовом деловању; одбацујући све људске творевине, сва људска обавезујућа правила и све опрезне методе, они ће објавити истину у сили и снази Духа. Многи ће примити веру и придружити се Господњој војсци.
Многи између оних који се представљају као Господњи следбеници, сада се не потчињавају вођству Његовог Духа, него покушавају да Га подвласте и управљају Њиме на свој начин. Сви такви морају да се одрекну своје самодовољности и беспоговорно се потчине Господу, да би Он могао у њима и кроз њих да учини оно што је Њему угодно.
Седам последњих зала ускоро ће се излити на непослушне. Многи нису обратили пажњу на еванђеоски позив; они су били испитани и искушани; али изгледало је као да су се пред њима испречиле огромне препреке, спречавајући их да иду напред. Вером, истрајношћу и храброшћу многи ће савладати те препреке и закорачити у славну светлост. Готово неопажено, препреке су подигнуте са уске, тесне стазе; стене саблазни постављене на пут; биће уклоњене. Ограде које су лажни пастири поставили око својих стада постаће безвредне; хиљаде ће ступити у светлост, и радити на њеном ширењу. (Review and Herald, 23. јул 1895)
**********
26. мај


С ПОСВЕЋЕНИМ ЉУДИМА


»Јер погледајте знање своје браћо, да нема ни много премудрих по телу, ни много силних, ни много племенитих.« (1. Коринћанима 1,26)


Не могу сви заузимати исти положај; али свако ко се потчини посвећујућем утицају Светога Духа биће под Христовом бригом, а за посвећене људе Бог је осигурао пуну залиху. Он ће наставити своје дело на различите начине и преко различитих људи. Господ неће само најдаровитије, или оне који заузимају високе положаје од поверења, или само најобразованије, употребити у свом делу спасавања душа. Он ће употребити многе којима живот није био тако наклоњен. Једноставним средствима Он ће оне који су богати и који поседују имања довести до вере у истину; и они ће постати Божја десна рука у развијању Његовог дела. Није увек највећи таленат онај који највише учини за Бога. Господ може да говори преко свакога ко је посвећен Његовој служби.
Када се испунимо Духом поруке која ће довести душе до одлуке за живот или смрт, тада ћемо видети крај дела о коме сада и не сањамо. Кад мисионарски дух једном обузме мушкарце и жене, младе и старе, тада ћемо видети многе како иду по путевима и на раскршћима дозивају оне који су поштени у срцу.
Нека они који раде за душе увек имају на уму да су се заветовали да сарађују са Христом, да слушају Његова упутства и да се препусте Његовом вођству. Свакога дана они морају да траже и примају силу са висине. Морају да негују сталну свест о Спаситељевој љубави, Његовој моћи, Његовој будности, Његовој нежности. Они морају да гледају у Њега као у Пастира и Владику својих душа. Тада ће задобити саосећање и подршку небеских анђела. Христос ће бити њихово весеље и круна радости. Њихова срца тада ће бити под надзором Светог Духа. Они ће ићи напред одевени у свету ревност, а њихови напори биће праћени силом у сразмери са важношћу поруке коју објављују. (Review and Herald, 27. октобар 1910)
**********
27. мај


БОЖАНСКА ПОМОЋ У САМАРИЋАНСКОМ РАДУ


»А Самарјанин некакав пролазећи дође над њега и видевши га сажали му се, и приступивши зави му ране и зали уљем и вином, и посади на своје кљусе, доведе га у гостионицу, и устаде око њега.« (Лука 10,33.34)


Показано ми је да ће се током медицинско-мисионарског рада пронаћи људи у најдубљем понору понижења, који су некад имали бистар ум и велике могућности, и који ће се избавити из свог палог стања правилним поступањем. Истину која је у Исусу треба изнети пред људе, када им се саосећајући са њима помогне да испуне материјалне потребе. Свети Дух делује и сарађује са људима који раде за такве душе, и неки ће ценити веру која је темељ оваквог милосрдног поступања.
Овим душама које Бог воли и сажаљева никада се не смеју пренагљено износити за њих необичне и збуњујуће доктрине. Али док им медицинско-мисионарски радници помажу у телесним потребама, Свети Дух сарађује са њима на уздизању моралних сила. Умне силе буде се у живот, и ове сироте душе, многе од њих, биће спасене у Божијем царству.
Ништа не може и никада неће тако добро као самарићанско деловање дати карактер делу изношења истине, јер људима треба помоћи управо тамо где се тренутно налазе. Дело које се правилно води на спасење несрећних грешника, које цркве занемарују, одшкринуће врата да истина допре до њих. Један другачији поредак прилика мора да се успостави међу нама као народом; обављањем ове врсте рада, створиће се потпуно нова атмосфера која ће испунити живот радника; јер је Свети Дух повезан са свима који обављају Божју службу, а они који су под утицајем Светога Духа постаће Божја сила за подизање, јачање и спасавање људи који би иначе пропали. (Welfare Ministry, р. 131.132)
**********
28. мај


САОСЕЋАЊЕ И САЖАЉЕЊЕ – БОЖЈИ ДУХ НА ДЕЛУ


»Шта мислиш, дакле, који је од оне тројице био ближњи ономе што су га били ухватили хајдуци? А он рече: онај који се смиловао на њега. А Исус му рече: Иди и ти чини тако.« (Лука 10,36.37)


Срце у коме живи Христос не може бити лишено Његове љубави. Ако будемо волели Бога зато што је Он први волео нас, волећемо и све за које је Христос умро. Ми се не можемо повезати с Божанством уколико се истовремено не повежемо с човеком, јер се у Ономе који седи на престолу свемира сјединило људско с божанским. Повезани са Христом, бићемо златним карикама ланца љубави повезани са нашим ближњима. Тада ће се саучешће и сажаљење, које је Христос показивао, исказати и у нашем животу. Неће бити потребно да нас неко преклиње да бисмо почели да саосећамо са патњама других. Биће нам исто тако природно да притекнемо у помоћ сиромашнима и напаћенима, као што је Христу било природно да иде и чини добро.
Где год се искажу љубав и саосећање, где год се срце труди да помогне ближњима и да их подигне, ту се открива деловање Божјега Светога Духа. У најдубљем незнабоштву, људи који нису имали никакво знање о Божјем писаном закону, који чак никада нису ни чули за Христово име, били су љубазни према његовим слугама и штитили их ствљајући свој живот на коцку. Њихова дела показују да је на њих утицала божанска сила. Свети Дух је Христову благодат усадио у срца тих грубих људи и побудио у њима саосећање супротно њиховој природи, супротно њиховом васпитању. »Видело истинито које обасјава свакога човека који долази на свет.« (Јован 1,9) Оно је расветлило и њихову душу и оно ће, уколико га буду следили, повести њихове ноге према Божјем царству.
Небеска слава подиже пале и теши ожалошћене. Где год Христос буде наставао у људским срцима, откриваће се на исти начин. Где год Христова религија буде показала на делу, доносиће благослов. Где год она делује, појављује се светлост.
Бог не признаје никакве разлике по националности, раси или друштвеном слоју. Он је Створитељ целог човечанства. Сви људи постали су припадници исте породице, сви су сједињени откупљењем. (Поуке великог Учитеља, стр. 269.270)
**********
29. мај


СПРЕМАН ДА ОБЈАВИ ПОСЛЕДЊЕ УПОЗОРЕЊЕ


»И после овога видех другога анђела где силази с Неба, који имаше област велику, и земља се засветли од славе његове.« (Откривење 18,1)


Дан за даном одлази у вечност, доводећи нас све ближе крају времена милости. Сада се морамо, као никада раније, молити за Светога Духа, да се још обилније излије на нас; морамо тражити да се његов посвећујући утицај излије на раднике, да би људи за које раде могли познати да су заиста били са Исусом и да су учили од Њега. Сада нам је као никада раније потребан духовни вид, да бисмо могли да гледамо унапред и распознамо непријатељске замке и планове, и да као верни стражари упозоримо на опасност. Потребна нам је и духовна сила да бисмо,  коли­ко то може људски ум, упознали велике истине хришћанства и његова далекосежна начела.
Кад Божји народ понизи своју душу пред Њим, и сваки понаособ потражи Његовог Светог Духа свим својим срцем, тада ће се са људских усана чути такво сведочанство какво је и изнесено у Писму: »И после овога видех другога анђела где силази с Неба, који имаше област велику, и земља се засветли од славе Његове.« (Откривење 18,1) Лица ће бити обасјана Божијом љубављу, а усне додирнуте светим огњем говориће: »Крв Исуса Христа Сина Његова очишћава нас од свакога греха.« (1. Јованова 1,7)
Они који су под утицајем Божијег Духа неће бити фанатици, него мирни, сталожени људи ослобођени од сваког претеривања. Међутим, нека сви они чију је стазу јасно и снажно обасјала светлост истине, буду опрезни када говоре: »Мир и сигурност«. Будите опрезни када данас вршите утицај.
Исус је спреман да на свој народ у великој мери излије небески дар. Свакодневно се уздижу молитве Богу за испуњење обећања; ниједна молитва уздигнута у вери није изгубљена. Христос се вазнео на Небо, заробио плен и дао дарове људима. Када се после Христовог вазнесења Дух излио као што је и било обећано, попут силовитог ветра, и испунио читаво место на коме су се ученици сакупили, какав је био резултат?
Хиљаде су се обраћале у једном дану. Ми смо учили и ми очекујемо да ће анђео сићи са Неба, да ће Земља бити осветљена његовом славом, и да ћемо тада посматрати жетву душа сличну оној на дан Педесетнице. (Home Missionary, 1. новембар 1893)
**********
30. мај


БЛИЗУ ЈЕ ВРЕМЕ У КОМЕ ЋЕ СЕ ДУХ ПОВУЋИ


»И Дух и Невеста говоре: Дођи. И који чује нека говори: Дођи. И ко је жедан нека дође и ко хоће нека узме воду живота забадава.« (Откривење 22,17)


Време милости неће још дуго трајати. Бог сада повлачи своју заштитничку руку са Земље. Он је дуго говорио људима делујући преко свога Светог Духа; али они се нису осврнули на позив. Он сада свом народу и свету говори преко својих судова. Време ових судова је време милости за оне, који још нису имали прилику да сазнају истину. Господ ће нежно гледати на њих. Његово милостиво срце је дирнуто; Његова рука још увек је испружена да спасе. Многи од оних који ће у овим последњим данима први пут чути истину потражиће ће уточиште у сигурном заклону, и Господ ће их примити у своје стадо.
Господ позива оне који верују у Њега да постану Његови сарадници. Све док живот траје, они не треба да мисле да је њихов задатак завршен. Хоћемо ли допустити да се знаци који наговештавају крај испуне, а да не кажемо свету шта долази на Земљу? Хоћемо ли допустити да људи све дубље тону у таму, а да им не скренемо пажњу да је потребно да се припреме за Господњи долазак? Ако не обављамо своју дужност према онима који се налазе око нас, Божји дан ће се и нама приближити неосетно, попут лопова. Пометеност испуњава свет, ужасне страхоте ускоро ће задесити људска бића. Крај је веома близу. Ми који познајемо истину треба да се припремамо за оно што ће се неочекивано као велико изненађење сручити на свет.
Ми морамо да припремимо пут Господу под вођством Светога Духа. Јеванђеље треба да се објави у својој чистоти. Река живе воде мора да се продуби и прошири у свом току. И близу и далеко, људи ће бити позвани да оставе своје њиве, трговине и друга радна места, и биће поучени у сарадњи са искусним људима. Док буду учили да успешно раде, они ће силно објављивати истину. Најчудеснијим деловањем божанског провиђења, тешкоће као планине биће уклоњене.
Истина која много значи становницима Земље, свуда ће се чути и разумети. Људи ће знати шта је истина. Напред и само напред; дело ће напредовати, све док цела Земља не буде била упозорена. А тада ће доћи крај. (Review and Herald, 22. новембар 1906)
**********
31. мај


ДУХ ЋЕ СЕ ЗАУВЕК ПОВУЋИ


»Ко чини неправду, нека чини још неправду, и ко је поган, нека се још погани, и ко је праведан, нека још чини правду, и ко је свет, нека се још свети.« (Откривење 22,11)


Када се буде завршило објављивање треће анђеоске вести, милост ће престати да посредује за грешне становнике Земље. Божји је народ обавио своје дело. Примио је »позни дажд«, »освежење од лица Господњега« (Дела 3,19) и постао спреман за тешке тренутке који му предстоје. Анђели журе по Небу. Један анђео, који се вратио са Земље, објављује да је његово дело довршено; јер је свет стављен на коначну пробу, а сви који су остали верни божанским прописима примили су »печат живога Бога« (Откривење 7,2). Тада Исус завршава своју посредничку службу у небеском Светилишту. Он подиже своје руке и гласно каже: »Сврши се«, а све анђеоске чете скидају своје круне, док Он даје свечану изјаву: »Ко чини неправду, нека још чини неправду; и ко је поган, нека се још погани; и ко је праведан, нека још чини правду; и ко је свет, нека се још свети.« Сваки случај већ је решен, било за живот или за смрт. Христос је објавио дело помирења за свој народ и избрисао његове грехе. Број Његових поданика је попуњен; »царство и власт и величина царска под целим небом« (Данило 7,27) треба да буде предата наследницима спасења, а Исус да завлада као Цар над царевима и Господар над господарима. Сада ће се даровати наследницима спасења, а Исус ће царовати као Цар над царевима и Господар над господарима.
Када Исус буде напустио Светилиште, тама ће прекрити становнике Земље. У овом застрашујећем тренутку праведници ће морати да живе пред очима светога Бога без Посредника. Ограничења која су до тада везивала безаконике уклоњена су и велико стрпљење је исцрпљено. Свет је одбацио Његову милост, презрео Његову љубав, погазио Његов закон. Безаконици су прешли границе времена милости, и Божји дух, коме су се упорно противили, коначно се повукао. (Велика борба, стр. 592, 593; издање 2006)
**********