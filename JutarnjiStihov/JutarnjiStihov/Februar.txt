**********
1. фебруар


ПОНОВНО РОЂЕНИ


»Одговори Исус и рече му: Заиста, заиста ти кажем: Ако се ко наново не роди, не може видети царства Божјег.« (Јован 3,3)


»Да дође царство Твоје; да буде воља Твоја и на Земљи као на Небу.« (Матеј 6,10) Сврха целокупног Христовог живота на Земљи била је испуњавање Божје воље на Земљи као што је и на Небу. Христос је рекао: »Заиста, заиста ти кажем: Ако се ко наново не роди, не може видети царства Божјег… ако се ко не роди водом и Духом, не може ући у царство Божје. Што је рођено од тела тело је; а што је рођено од Духа, дух је.« (Јован 3,3-6)
Христос не признаје никакву касту, боју коже или степен образовања као нешто што је човеку неопходно да би постао поданик Његовог царства. Улазак у Његово царство не зависи од богатства или изузетног наслеђа. Али они који су рођени од Духа поданици су Његовог царства. Христос их препознаје по духовном карактеру. Његово царство није од овог света. Његови поданици су судеоници у божанској природи зато што су избегли изопаченост која у облику пожуде влада светом. Та благодат дата им је од Бога.
Христос не затиче своје поданике спремне за Његово царство, него их Он припрема својом божанском силом. Оне који су били мртви у гресима и преступима, Он оживљава за духовни живот. Особине које им је Бог дао за свету намену оплемењују се, прочиш­ћавају и уздижу; њихов карактер обликује се по Божјем обличју. Иако су злоупотребљавали своје дарове и њима служили греху, иако је Христос за њих био камен спотицања и стена саблазни, јер су се спотицали о Његову реч и били непослушни, ипак, привучени Његовом љубављу, коначно су стигли на стазу службе. Христос је рекао: »Ја дођох да имају живот у изобиљу.« (Јован 10,10)
Христос их привлачи Себи невидљивом силом. Он је Све­тлост живота и Он их испуњава својим Духом. Када их уведе у духовну атмосферу, они тада увиђају да су били предмет сотониних искушења и да су били под његовом влашћу. Али они ломе јарам телесних страсти и одбијају да буду слуге греху. Сотона и даље покушава да их задржи. Он их напада многим искушењима, али Дух делује на њих, обнављајући их по обличју Онога који их је и створио. (Review and Herald, 26. март 1895)
**********
2. фебруар


ИЗАБРАНИ ЗА СПАСЕЊЕ


»Као што нас изабра кроз Њега пре постања света, да будемо свети и праведни пред Њим у љубави.« (Ефесцима 1,4)


Ми верујемо да смо од Бога одабрани за спасење вером, Христовом милошћу и деловањем Светог Духа. Морамо славити и хвалити Бога за тако чудесно исказивање Његове за нас незаслужене наклоности. Божја љубав привлачи душу Христу, да је Он милостиво прими и доведе пред свог Оца. Деловањем Светога Духа обнавља се божански однос између Бога и грешника. Наш небески Отац каже: »И бићете Ми народ, и Ја ћу вам бити Бог.« Указаћу им љубав која прашта и излићу на њих своју радост. Биће моје посебно благо, јер ће тај народ кога сам саздао за Себе исказивати моју хвалу. (види: Јеремија 30,22; 31,1,33; 2. Мојсијева 19,5).
Христос позива људе да дођу к Њему, и за своје садашње и будуће добро треба да послушамо и одговоримо на Његов позив. Исус каже: »Ви Мене не изабрасте, него Ја вас изабрах.« (Јован 15,16) Зато, допустите свима који желе да буду Божја деца да одговоре Христовом позиву и ступе тамо где ће их осветљавати небеска светлост, где ће схватити шта значи слушати и извршавати Христове речи, шта то значи следити Светлост света и бити прихваћен од Вољеног.
Све што је Бог могао да учини, учинио је за спасење човека. У једном богатом дару излио је небеска блага. Он позива, Он преклиње, Он утиче, али Он неће присилити људе да дођу к Њему. Он очекује њихову сарадњу. Он чека да се њихова воља потчини, да би могао да на грешника излије богатство своје благодати, које га спремно чека од постанка света… Господ није планирао да људске моћи буду онеспособљене, него да у сарадњи с Богом, човек може постати много делотворније оруђе у Његовим рукама… Господ пружа човеку предност да сарађује с Њим. (Тhе Меssеngеr, 26. аpril 1893)
**********
3. фебруар


ХРАМ ДУХА


»Или не знате да су телеса ваша црква Светога Духа који живи у вама, кога имате од Бога, и нисте своји? Јер сте купљени скупо. Прославите, дакле, Бога у телесима својим.« (1. Коринћанима 6,19.20)


Сила која се налази изван и изнад човека треба да делује на њега, да се чврста грађа може унети у његов карактер. Бог мора да пребива у унутрашњем светилишту душе. »Или како се удара црква Божија с идолима? Јер сте ви црква Бога живога, као што рече Бог: »Уселићу се у њих, и живећу у њима, и бићу им Бог, и они ће бити мој народ.« (2. Коринћанима 6,16) »Не знате ли да сте ви црква Божја и Дух Божји живи у вама? Ако ко поквари цркву Божју, поквариће њега Бог; јер је црква Божја света, а то сте ви.« (1. Коринћанима 3,16.17)
»Јер Он доведе к Оцу обоје у једном Духу. Тако, дакле, више нисте туђи и дошљаци, него живите са светима и домаћи сте Богу, назидани на темељу апостола и пророка, где је камен од угла сам Исус Христос, на коме сва грађевина састављена расте за цркву свету у Господу, на коме ћете се и ви сазидати за стан Божији у Духу.« (Ефесцима 2,18-22)
Не изграђује човек сам себе, да Дух може становати у њему, али ако не постоји сарадња човекове и Божје воље, Господ тада за њега ништа не може да учини. Господ је величанствени Врховни Градитељ, али људи морају да сарађују са Божанским Делатником, јер иначе небеска грађевина не би могла бити завршена. Сва сила је од Бога и сва слава припада само Богу, а ипак сва одговорност пада на људе; јер Бог не може ништа да учини без сарадње са човеком. (Review and Herald, 25. октобар 1892)
**********
4. фебруар


СУДЕОНИЦИ У БОЖАНСКОЈ ПРИРОДИ


»Кроз које се нама дароваше часна и превелика обећања, да њих ради имате део у Божјој природи, ако утечете од телесних жеља овога света.« (2. Петрова 1,4)


Здрав хришћанин је онај у коме се обликовао Христос, Нада славе. Он воли истину, чистоту и светост, и показиваће духовну животност, љубећи Божју реч и тражећи заједништво са онима који познају Реч, да би примио сваки зрак светлости који им је Бог послао, а који открива Христа и чини га за човека још драгоценијим. Онај који има чврсту веру сазнаје да је Христос живот душе, да је Он у њој налик извору воде која тече у вечни живот. Радује се што може претворити сваку силу душе у послушност свом Господару. Свети Дух својим оживљујућим утицајем стално одржава такву душу у Божјој љубави.
Сваком хришћанину упућене су следеће речи: »Благодат и мир да вам се умножи познавањем Бога и Христа Исуса Господа нашега. Будући да су нам све божанствене силе Његове које требају к животу и побожности, дароване познањем Онога који нас позва славом и добродетељу, кроз које се нама дароване часна и превелика обећања, да њих ради имате део у Божјој природи, ако утечете од телесних жеља овога света. И на само ово окрените све старање своје да покажете у вери својој добродетељ, а у добродетељи разум, а у разуму уздржање, а у уздржању трпљење, а у трпљењу побожност, а у побожности братољубље, а у братољубљу љубав. Јер кад је ово у вама и множи се, неће вас оставити лене нити без плода у познању Господа нашега Исуса Христа. А ко нема овога слеп је и пипа, заборавивши очишћење старих својих греха. Зато, браћо, постарајте се још већма да своју службу и избор утврдите; јер чинећи ово, нећете погрешити никад; јер вам се тако обилно допусти улазак у вечно царство Господа нашега и Спаса Исуса Христа.« (2. Петрова 1,2-11) (Review and Herald, 11. децембар 1894)
**********
5. фебруар


ГЛИНА У ЛОНЧАРЕВИМ РУКАМА


»И поквари се у руци лончару суд који грађаше од кала, па начини изнова од њега други суд, како беше воља лончару да начини. Тада дође ми реч Господња говорећи: Не могу ли чинити од вас као овај лончар, доме Израиљев? Говори Господ; гле, што је као у руци лончаревој, то сте ви у мојој руци, доме Израиљев.« (Јеремија 18,4-6)


Одлажем своје перо и подижем своју душу у молитви, и молим се да Господ погледа свој народ, који се вратио својим гресима и налик је сувим костима, да би могао да живи. Крај је близу. Прикрада нам се тако потајно, тако неприметно, као што лопов у ноћи тихим кораком изненада прилази заспалим и неспремним стражарима. Нека Господ подари свог Светог Духа срцу оних који су сада лежерни, да више не спавају као и остали, већ да буду трезни и будни.
Ко ће пристати да чак и сада, пошто је протраћио већи део свог живота, своју вољу, попут глине преда у руке Грнчару, и да сарађује са Богом да би у Његовим рукама постао посуда за част? О, како мекана мора бити глина у Грнчаревим рукама, како пријемчива да прими божанско обликовање, а све то стојећи под бљештавим зрацима праведности. Никакве световне и себичне мотиве не смете оставити у животу, јер ако им дате простор, тада нећете моћи да будете исклесани по божанском обличју. Дух истине посвећује душу.
Схватање величине овог дела довешће чак и мисли у покорност Христу. Ово превазилази нашу моћ схватања, али тако ће бити. Да ли је онда с наше стране мудро да се уздамо у сопствена дела? Ми морамо да дозволимо Богу да ради за нас. Постоји ли нешто добро што се налази у нашем карактеру или нашем понашању? Потиче ли то од ограничених људских бића? Не. То је све од Бога, великог средишта, израз моћи коју лончар има над глином.
О, кад би се они које је Господ благословио благом истине пробудили и рекли у срцу: »Господе, шта хоћеш да чиним?« (Дела апостолска 9,6) Светлост се повећава да просветли сваку душу која ће ту исту светлост проследити другима. (General Conference Bulletin, 4. фебруар 1893)
**********
6. фебруар


ОЖИВЉЕНЕ СУВЕ КОСТИ


»И метнућу Дух свој у вас да оживите, и населићу вас у вашој земљи, и познаћете да Ја говорим и чиним, говори Господ.« (Језекиљ 37,14)


Човек не може да надахњује животом. Господ Бог Израиљев обавиће тај део, оживљавајући беживотну духовну природу. Дух Господа над војскама мора да уђе у беживотна тела. На дан суда, када све тајне буду откривене, сазнаће се да је Божји глас говорио кроз смртног гласника, ускомешао обамрлу савест, пробудио беживотне способности и покренуо грешнике на покајање, скрушеност и одбацивање греха. Тада ће се јасно видети да је преко смртног весника човеку долазила вера у Исуса Христа, да је духовни живот са Неба био удахнут у онога који је био мртав у преступима и гресима, а то га је оживело на духовни живот.
Ово поређење са сувим костима не односи се само на свет, него и на оне који су били благословени великим светлом, јер и они су налик костурима у долини. Они имају обличје људи, облик тела, али немају духовни живот у себи. Ипак, ова кратка прича не говори само о спајању сувих костију у изглед човека, јер пука симетрија удова и стаса није довољна. Дах живота мора да оживи тела, да би се могла усправити и прегнути на рад. Ове кости представљају дом Израиљев, Божју Цркву, а нада Цркве је оживљавајући утицај Светога Духа. Господ мора да дуне на суве кости, да би оживеле.
Божји Дух са својом оживљавајућом силом мора да буде у сваком људском бићу, да се сваки духовни мишић и тетива покрене. Без Светога Духа, без Божијега даха, наступа обамрлост савести и губитак духовног живота. Многи који су без духовног живота имају своје име у црквеним књигама, али оно није записано и у Јагњетовој књизи живота. Може бити да су се придружили Цркви, али нису се сјединили са Господом. Они могу бити вредни у обављању одређених дужности и могу се сматрати живим људима; али многи између њих су они за које је речено: »Имаш име да си жив, а мртав си.« (Откривење 3,1) (The SDA Bible Commentary, Ellen G. White Comments, в. 4, р. 1165.1166)
**********
7. фебруар


ОСНАЖИВАЊЕ СЛАБИХ ДУША


»Тако, дакле, браћо, нисмо дужни телу да по телу живимо. Јер ако живите по телу, помрећете; ако ли Духом послове телесне морите, живећете.« (Римљанима 8,12.13)


Обећање о Светоме Духу није ограничено ни на доба ни на расу. Христос је изјавио да ће божански утицај Његовог Духа бити са Његовим следбеницима све до краја. Од дана Педесетнице до данашњег дана, Утешитељ је био послан свима који су се потпуно предали Господу и Његовој служби. Свима који су прихватили Христа за свог личног Спаситеља, Свети Дух је долазио као Саветник, Онај који посвећује, Водич и Сведок. Што су ученици пажљивије следили Исуса, то су снажније и јасније сведочили о љубави свога Откупитеља и Његовој спасоносној благодати. Људи и жене који су током столећа прогонства и невоља у великој мери уживали присутност Светога Духа у свом животу стајали су као знаци, као чудо у свету. Пред анђелима и људима откривали су преображавајућу моћ откупитељске љубави. 
Они који су на дан Педесетнице били надахнути силом са висине, тиме нису били ослобођени нових искушења и нових невоља. Док су сведочили за истину и праведност, непрестано су морали да одбијају нове нападе непријатеља сваке истине, који је покушавао да им отме њихово хришћанско искуство. Били су присиљени да се својим снагама, које им је Бог дао, труде да достигну меру раста висине људи и жена у Исусу Христу. Свакодневно су се молили за нове залихе благодати, да би, све више и више, могли да сежу према савршенству. Под утицајем Светог Духа чак су и најслабији показујући своју веру у Бога научили да усавршавају поверене способности и постану по­свећени, углађени и оплемењени. Понизно су се покоравали преображавајућем утицају Светога Духа, примили део пунине Божанства и били обликовани по угледу на Бога. (Апостолска црква – Христовим трагом, стр. 33.34)
**********
8. фебруар


ОБНОВЉЕНО БОЖАНСКО ОБЛИЧЈЕ


»И да се обновите духом свога ума, и обучете у новога човека, који је саздан по Богу у правди и светињи истине.« 
(Ефесцима 4,23.24)


Планом обнове божанског обличја у човеку омогућено је Светом Духу да делује на људски ум и буде као Христова присутност, сила која мења људски карактер. Примајући истину људи, такође, примају и Христову благодат, и онда улажу своје посвећене људске способности у Христово дело – људи постају Божји сарадници. Божанска истина налази пут до њиховог разума и људе чини радницима за Бога. Али упитала бих Цркву: Да ли сте одговорили на овај позив? Да ли сте испунили Божији план ширећи светлост божанске истине, сејући около скупоцене драгуље истине? 
Шта мисле Божји анђели када погледају на Христову Цркву, и када виде колико споро они који тврде да су Христови следбеници раде на ширењу светлости истине у свету који лежи у моралној тами? Небеска бића знају да је крст средиште које привлачи. Они знају да пали човек само преко крста може да се помири са Богом и уђе у заједницу с Њим. Небески становници гледају на вас који тврдите да сте прихватили Христа за свог личног Спаситеља, да би вас видели како објављујете спасење онима који седе у тами. Они ишчекују да вас виде како обзна­њујете значај изливања Светог Духа; да се кроз деловање ове божанске силе људски умови, покварени и изопачени од греха, могу ослободити привлачне силе сотониних лажи и заблуда, и окренути Христу као својој јединој нади, свом Спаситељу.
Христос је рекао: »Него Ја вас изабрах, и поставих вас да ви идете и род родите; и да ваш род остане.« (Јован 15,16) Као Христов представник, желим да опоменем све оне који читају ове редове да обрате пажњу на позив који је данас упућен: »Данас ако глас Његов, чујете не будите дрвенастих срца.« (Јеврејима 4,7) Без иједног тренутка оклевања, упитајте се: »Шта сам ја Христу? Шта је Христос мени? Шта је мој посао? Какав је плод који носим?« (Review and Herald, 12. фебруар 1895)
**********
9. фебруар


ПРОМЕЊЕНО СРЦЕ


»И даћу вам ново срце, и нов ћу дух метнути у вас, и извадићу камено срце из тела вашега, и даћу вам срце месно. И Дух свој метнућу у вас, и учинићу да ходите по Мојим уредбама и законе Моје да држите и извршујете.« (Језекиљ 36,26.27)


Човеково срце може постати стан Светога Духа. Христов мир који превазилази сваки разум може да почива у вашој души, а сила Његове благодати која мења може да делује у вашем животу и припреми вас за славне дворове. Али ако се свака ћелија мозга, сваки живац и сваки мишић укључе у службу самоме себи, тиме показујете да Бог и Небо нису на првом месту у вашем животу. Немогуће је да уведете Христову милост у свој карактер, док сву своју снагу стављате на страну света.
Можете бити успешни у сакупљању земаљског блага за своју славу; али »где је ваше благо, онде ће бити и срце ваше.« (Матеј 6,21) Вечне вредности имаће за вас другоразредну важност. Ви можете учествовати у спољашњим облицима богослужења; али ваша служба изазиваће гнушање небеског Бога. Не можете служити Богу и мамони. Ви ћете или потчинити своје срце и ставити своју вољу на Божју страну, или ћете улагати своју снагу у службу овоме свету. Бог неће прихватити службу подељеног срца.
»Свећа је телу око. Ако, дакле, око твоје буде здраво, све ће тело твоје бити светло.« (Лука 11,34) Ако је ваш поглед сигурно усмерен само према једној ствари, ако је управљен ка Небу, небеска светлост испуниће душу, а овоземаљске ствари изгледаће безначајне и непривлачне. Намере срца промениће се и слушаћете Исусове савете. Сакупљаћете своје благо на Небу. Ваше мисли биће усмерене великој и вечној награди. Сви ваши планови биће окренути према будућности, вечном животу. Привлачиће вас ваше благо. Нећете се упуштати у разматрање својих овоземаљских интереса, него ћете се у сваком тренутку тихо питати: »Господе, шта хоћеш да чиним?« (Дела 9,6) (Review and Herald, 24. јануар 1888)
**********
10. фебруар


ПОСВЕЋЕНА УСТА


»И дотаче се уста мојих и рече: Ево, ово се дотаче уста твојих, и безакоње твоје узе се, и грех твој очисти се.« (Исаија 6,7)


Господ је својим небеским даровима дао обилну залиху свом народу. Земаљски родитељ не може даровати свом детету по­свећен карактер. Он не може пренети свој карактер на своје дете. Само Бог може нас променити. Христос је дунуо према својим ученицима и рекао: »Примите Духа Светога!« (Јован 20,22) Ово је велики небески дар. Христос им је преко Духа доделио своје лично посвећење. Он их је испунио својом силом, да би могли да задобијају људе за Јеванђеље. Христос је од тада живео у њиховим делима и говорио кроз њихове речи. Они су имали предност да увиде да су од сада они и Он једно. Неговали су Његова начела и били под контролом Светога Духа. Више нису ишли својим путевима, говорили својим речима. Речи које су говорили излазиле су из посвећеног срца, из посвећених уста. Више нису живели својим себичним животом; Христос је живео у њима и говорио кроз њих. Он им је давао славу коју је имао са Оцем, да би Он и они могли бити једно у Богу.
Господ Исус је наш Првосвештеник, наш Заступник на небеском суду. Свечано место на коме сада стојимо као Његови следбеници нема велику цену. Ради нашег садашњег и вечног добра треба да разумемо овај однос. Ако смо Његова деца, везани смо везама хришћанског братства, и волимо један другога, као што Он воли нас, уједињени светом везом са онима који су опрани у крви Јагњета. Повезани са Христом у Богу, морамо се волети као браћа.
Хвала Богу што имамо узвишеног Првосвештеника, који се вазнео на Небо, Исуса Сина Божјег. Христос није ступио у руком направљено светилиште, већ у само Небо, да сада стоји у Божјој присутности за нас. Заслугом своје крви Он је једном заувек ступио у небеско Светилиште, постигавши вечни откуп за нас. (General Conference Bulletin, 4. тромесечје 1899)
**********
11. фебруар


ОБНОВЉЕН УМ


»И не владајте се према овоме веку, него се промените обновљањем ума својега, да бисте могли кушати шта је добра и угодна и савршена воља Божија.« (Римљанима 12,2)


Улога коју човек има у плану спасења је веровање у Исуса Христа као савршеног Откупитеља, и то не Откупитеља неког другог човека, већ себе лично. Он мора веровати, волети и бојати се небеског Бога. Постоји одређени задатак који треба извршити. Човек мора бити ослобођен силе греха. Он мора бити усавршен у сваком добром делу. У извршавању Христових речи налази се његова једина сигурност да је његова грађевина саграђена на чврстом темељу. Слушати, говорити, проповедати, а не извршавати Христове речи, то је подизање грађевине на песку.
Они који извршавају Христове речи усавршиће хришћански карактер, јер је Христова воља и њихова воља. Тако се изграђује Христос у нама, Нада славе. Они посматрају, као кроз замагљено стакло, Божју славу. Тиме што Христа стављамо у средиште свог размишљања, Он постаје предмет наших разговора; а посма­трајући Га ми ћемо се стварно променити у исто обличје, из славе у славу, Господњим Духом. Човек, пали човек, може да се промени обновљењем ума, тако да он »може кушати шта је добра и угодна и савршена воља Божја«. (Римљанима 12,2) Како он то разликује? Тако што је Свети Дух у његовом уму, духу, срцу и карактеру. Докле све продире то разликовање? »Јер бисмо гледање и свету и анђелима и људима.« (1. Коринћанима 4,9)
Свети Дух обавља стварни посао на људском карактеру, и његови плодови могу се видети. Исто као што добро дрво рађа добре плодове, тако ће и дрво које је посађено у Господњем врту, донети добре плодове за вечни живот. Греси који опседају надвладани су; злим мислима није дозвољено да пребивају у уму; зле навике се чисте из храма душе. Склоности, које су се кретале у погрешном правцу, сада су усмерене на праву страну. Погрешни ставови и рђава осећања су искорењени. Посвећена природа и посвећена осећања су плодови који сада рађају на хришћанском дрвету. Наступила је потпуна промена. Ово је посао који треба обавити. (Еldеr Е. P. Daniels аnd thе Fresnо Church, р. 8. 9)
**********
12. фебруар


РАЗАПЕТО »ЈА«


»A ја више не живим, него живи у мени Христос. А што сад живим у телу, живим вером Сина Божјегa, којему омилех и предаде Себе за мене.« (Галатима 2,20)


Отворено и озбиљно морамо размотрити питање: »Да ли смо се понизили пред Богом, да би Свети Дух својом силом про­мене могао да делује у нама?« Као Божија деца, наша је пред­ност што у нама може да делује Његов Дух. Кад се наше »ја« разапне, Свети Дух узима оне који су сломљеног срца и ствара од њих посуде за част. Они су у Његовим рукама попут глине у грнчаревим рукама. Исус Христос ће учинити такве људе и жене надмоћнима у менталној, физичкој и моралној снази. Благодати Духа даће чврстину карактеру. Вршиће утицај на добро: јер Христос пребива у њима.
Ако ова сила обраћења не прође кроз наше цркве, ако не дође до пробуђења и оживљавања Божијим Духом, сви напори верника Цркве неће допринети да они буду и хришћани. Постоје грешници у Сиону који треба да се покају због грехова које чувају попут драгоценог блага. Све док се ови греси не открију и не уклоне из душе, све док се свака недостојна, ружна црта карактера не промени под утицајем Духа, Бог не може силно да покаже Себе. Више наде постоји за отвореног грешника него за самозваног праведника који није чист, свет и неокаљан...
Ко је вољан да се одрекне самога себе? Ко је вољан да својим прстом упре у своје омиљене идоле у греху, и допусти Христу да очисти храм душе избацујући оно што га је окаљало? Ко је спреман да допусти Исусу да уђе у душу и очисти је од свега што је прља и квари? Стандард означавају следеће речи: »Будите ви, дакле, савршени као што је савршен Отац ваш небески!« (Матеј 5,48) Бог позива људе да од самих себе испразне своја срца. Тада Његов Дух може неометано деловати у њима. Престаните да покушавате да сами обавите тај посао. Замолите Бога да делује у вама и кроз вас, све док речи апостола Павла не постану и ваше речи: »А ја више не живим, него живи у мени Христос.« (Manuscript Releases, в. 1, р. 366.367)
**********
13. фебруар


ПРОМЕЊЕНЕ МИСЛИ


»А даље, браћо моја, што је год истинито, што је год поштено, што је год праведно, што је год пречисто, што је год прељубазно, што је год славно, и још ако има која добродетељ, и ако има каква похвала, то мислите.« (Филибљанима 4,8)


Свако од нас има свој лични посао који треба да обави – да опаше свој ум, буде трезвен и бдије у молитви. Ум мора да буде под чврстим надзором да би размишљао о предметима који ће ојачати моралне снаге. Млади одмалена треба да негују правилне мисаоне навике. Треба да дисциплинују ум да размишља на здрав начин, не допуштајући му да се бави злом. Псалмиста изјављује: »Да су Ти речи уста мојих угодне, и помисао срца мога пред Тобом, Господе, Крепости моја и Избавитељу мој!« (Псалам 19,14)
Док Бог преко свога Светога Духа делује у срцу, човек мора да сарађује са Њим. Мисли треба надгледати, ограничити и уздржати се од разматрања и размишљања о ономе што би само ослабило и упрљало душу. Мисли морају бити чисте, размишљање срца мора бити чисто, ако желимо да речи које излазе из наших уста буду прихватљиве за Небо и од кори­сти нашим ближњима. Христос је рекао фарисејима: »Породи аспи­дини, како можете добро говорити, кад сте зли? Јер уста говоре од сувишка срца. Добар човек из добре клети износи добро, а зао човек из зле клети износи зло. А Ја вам кажем да ће за сваку празну реч, коју реку људи дати одговор у дан стра­шнога суда. Јер ћеш се својим речима оправдати, и својим ћеш се речима осудити.« (Матеј 12, 34-37)
Христос је у проповеди на Гори, својим ученицима представио далекосежна начела Божијег закона. Он је поучавао своје слушаоце да се Закон преступа у мислима пре него што се зла жеља практично спроведе у дело. Ми смо обавезни да надзиремо своје мисли, и да их потчинимо Божијем закону. (Review and Herald, 12. јун 1888)
**********
14. фебруар


ПРОМЕНА УКУСА


»Да одбаците по првоме живљењу старога човека који се распада у жељама преварљивим.« (Ефесцима 4,22)


Јован каже: »И видело се светли у тами«, то јест у свету, »и тама Га не обузе... А који га примише даде им власт да буду синови Божји: који верују у име Његово, који се не родише од крви, ни од воље телесне, ни од воље мужевље, него од Бога.« (Јован 1,5-13) Разлог због кога неверни свет неће бити спасен је у томе што не прихвата да буде просветљен. Стара природа, рођена од крви и воље телесне, не може да наследи царство Божје. Стари путеви, наслеђене склоности, некадашње навике, морају бити одбачене; благодат се не наслеђује. Новорођење се састоји из стицања нових побуда, нових укуса, нових склоности.
Они који су Светим Духом зачети за нови живот, постали су судеоници у божанској природи, тако свим својим навикама и поступцима доказују свој однос са Христом. Кад људи који тврде да су хришћани задржавају све своје природне недостатке у карактеру и природи, у чему се онда њихов положај разликује од положаја световног човека? Они не цене истину као силу која посвећује, која оплемењује. Они се нису наново родили...
Нека нико не мисли да му није потребна промена. Они који размишљају на такав начин нису спремни да ступе у Божје дело, јер неће осећати неопходност сталног достизања све више хришћанске величине и сталног напредовања. Нико не може ходати у сигурности, осим онога који нема поверења у себе и који непрестано упире поглед у Божија дела, проучавајући их са жељом да увиди своје личне грешке, да се поучи о Христовој вољи, у мољењу да се она изврши у њему и кроз њега. Такви показују да њихово поверење није усмерено на њих саме, већ на Христа. Они држе истину као свето благо које може да их посвети и обнови, и стално теже да своје речи и дела ускладе са њеним начелима. Они страхују и дрхте да не створе нешто чему ће се клањати, и тако проузроковати да се њихове личне мане понове у онима који у њих имају поверења. Они стално теже да се покоре, да уклоне све што уздиже њихово »ја«, а то место да попуне Христовом понизношћу и кротошћу. Они гледају у Исуса и расту у Њему, примајући од Њега светлост и милост да је поделe са другима. (Review and Herald, 12. април 1892) 
**********
15. фебруар


ПОТЧИЊЕНА ПРИРОДА


»Ко је међу вама мудар и паметан нека покаже од добра живљења дела своја у кротости и премудрости.« (Јаков 3,13)


У Христовој школи кротост је значајнији плод Духа. То је благодат коју усађује Свети Дух као Онај који посвећује; она омогућава да онај који је поседује у свакој прилици надгледа своју грубу и нестрпљиву природу. Кад они који су по природи оштри и нагли негују благодатни дар кротости, улагаће највеће напоре да би потчинили своју несрећну природу. Свакога дана стицаће све више самоконтроле, све док се оно што није по вољи и у сличности са Исусом не буде Њему покорило. Постајаће све сличнији божанском узору, све док најзад не буду могли да у послушности извршавају надахнути налог: »Зато, љубазна браћо моја, нека буде сваки човек брз чути, а спор говорити и спор срдити се.« (Јаков 1,19)
Кад човек изјављује да је посвећен, а његове речи и дела наликују нечистом извору, који даје горку воду, тада сигурно можемо рећи да је такав човек у заблуди. Он треба да научи азбуку онога што сачињава прави хришћански живот. Неки који говоре да су Христове слуге дуго гаје зао дух нељубазности да изгледа као да воле ту несвету атмосферу, да уживају у изговарању неугодних и увредљивих речи. Такви људи морају да се обрате да би Христос могао да их призна за своју децу.
Кротост је унутрашњи украс који у Божијим очима има огром­ну вредност. Апостол говори о томе као о нечему што је драгоценије од злата, бисера или скупоценог накита. Док спољашње украшавање улепшава само смртно тело, украс кротости краси душу и повезује ограниченог човека са неограниченим Богом. Ово украшавање сам је Бог изабрао. Онај који је улепшао небеса звездама, истим Духом обећао је да »украшава смерне спасавајући их«. (Псалам149,4) Небески анђели забележиће као најлепше украшене оне који се одевају у Господа Ису­са Христа и који ходе са Њим у кротости и понизности ума. (Review and Herald, 18. јануар 1881)
**********
16. фебруар


СЛОМЉЕНИ ПОНОС


»Јер кроз благодат, која је мени дата кажем свакоме који је међу вама да не мислите за себе више него што ваља мислити; него да мислите у смерности као што је коме Бог уделио меру вере.« (Римљанима 12,3)


Прихватање истине једно је од Божјих средстава посвећења. Што јасније разумемо истину коју нам Он открива, што смо јој оданије послушни, то ћемо бити понизнији у својим очима и узвишенији у очима читавог свемира. Што су несебичнији наши напори да чинимо Божија дела, то ће све христоликији бити њихов утицај и веће ће добро бити остварено.
Постоји велика разлика између духа овога света и Христовог Духа. Један уздиже себе и угађа себи, стреми за благом које ће бити уништено ватром у последњи дан; док други води у самоодрицање и саможртвовање, и стреми благу које никада неће нестати.
Свети Дух, кад је примљен вером, слама отврднула срца. То је душа и сила посвећења истином, извор вере која кроз љубав ради и која чисти срце. Свако право достојанство расте из понизности која се развила у Христовом животу и показала у чудесној жртви коју је Он учинио за спасење душа. Онај кога Бог узвиси прво себе мора да понизи. Бог је уздигао Христа изнад сваког имена. Али Христос је прво искусио дубине људске патње, задобивши пажњу и љубав људи својом кротошћу и добротом. Он је оставио пример који треба да следе сви који желе да се укључе у Његову службу.
»Научите се од Мене«, рекао је највећи Учитељ кога је свет икада упознао. »Научите се од Мене, јер сам Ја кротак и смеран у срцу, и наћи ћете покој душама својим.« (Матеј 11,29) Није довољно да само читамо Божју реч. Свето писмо нам је дато као упутство и треба да га брижљиво и марљиво истражујемо. Ми морамо проучавати Божју реч, упоређујући један део са другим. Свето писмо је кључ који отвара Свето писмо. Док читамо, проучавамо и молимо се, поред нас стоји божански Учитељ, Свети Дух који просветљује наше схватање, да бисмо могли разумети велике истине Божје речи. (Pacific Union Recorder, 23. фебруар 1905)
**********
17. фебруар


ОЧИШЋЕНА КУЋА


»Учини ми, Боже, чисто срце, и дух прав понови у мени.« (Псалам 51,10)


»Учини ми Боже чисто срце.« Ово је прави почетак, ослоњен на темељ хришћанског карактера; јер из срца излази живот. Кад би се сви, проповедници и они који то нису, постарали да њихова срца буду права према Богу, видели бисмо много веће резултате од уложеног труда. Што је важнији и одговорнији ваш посао, то је и већа нужност да имате чисто срце. Потребна милост постоји, а сила Светога Духа деловаће заједно са сваким напором који улажете у том правцу.
Кад би Га свако Божје дете озбиљно и истрајно потражило, дошло би до већег раста у благодати. Раздори би престали; верници би били једног срца и једног ума; а чистота и љубав завладали би у цркви. Ми се посматрањем мењамо. Што више размишљате о Христовом карактеру, то се све више мењате у Његово обличје. Дођите Исусу такви какви јесте, а Он ће вас примити и ставити у ваша уста нову песму којом ћете славити Бога.
»Немој ме одвргнути од лица својега, и Светога Духа својега немој узети од мене.« (Псалам 51,11) Покајање и опроштење су Божји дарови у Христу. Ми се под утицајем Светог Духа осведочавамо у грех и осећамо да нам је потребно опроштење. Осим покајнику никоме се не опрашта; али Господња милост доводи срце у покајање. Он познаје све наше слабости и недостатке и Он ће нам помоћи. Он ће чути молитву вере; али искреност молитве доказује се само нашим напорима да се ускладимо са великом моралном величином која стоји као испит за карактер сваког човека.
Треба да отворимо своје срце утицају Духа и доживимо Његову преображавајућу силу. Разлог због кога не примате још више спасоносне помоћи од Бога је у томе што је канал којим Небо одржава везу са вашом душом затрпан световношћу, љубављу за истицањем и тежњом за надмоћношћу. Док се неки све више прилагођавају овоземаљским обичајима и правилима, ми треба да обликујемо свој живот према божанском узору. Наш Бог, који чува завет, обновиће у нама радост за Његово спасење и уздигнути нас својим бесплатним даром Духа. (Review and Herald, 24. јун 1884)
**********
18. фебруар


ХРИСТОЛИКИ КАРАКТЕР


»Јер умресте, и ваш је живот сакривен с Христом у Богу.« (Колошанима 3,3)


Исус представља савршени Узор. Уместо да покушавамо да удовољимо себи и корачамо сопственим путем, настојмо да одражавамо Његово обличје. Он је био љубазан и учтив, саосећајан и нежан. Да ли смо и ми као Он у таквом понашању? Тежимо ли да свој живот украсимо добрим делима? Христова једноставност је оно што нама треба. Бојим се да је у многим случајевима тврд, безосећајан дух, који је у потпуности супротан божанском Узору, заузео своје место у срцу. Ово челично начело, које многи негују и које се чак сматра врлином, мора у потпуности бити уклоњено да бисмо могли да волимо један другога као што и Христос воли нас.
Није довољно да само речима исказујемо веру; потребно је нешто више од исказивања речима. Мора да постоји право познање, истинско искуство у начелима истине каква је у Исусу. Свети Дух мора да делује изнутра, износећи ова начела под јасну светлост пробуђене савести, да бисмо могли да познамо њихову силу и учинимо их живом стварношћу. Ум мора да буде послушан царском закону слободе, закону који Божји Дух ути­скује у срце и чини га једноставним за разумевање. Одбацивање греха мора бити дело саме душе, која покреће своје најплеменитије моћи. Једина слобода у којој ограничена воља може да ужива састоји се од усклађивања са Божјом вољом, прихватањем услова који човека чине судеоником у божанској природи и одбацивањем покварености која као пожуда влада светом...
Људски карактер је изопачен, унакажен грехом и застрашујуће различит од карактера који је красио првог човека; када је изашао из руку свог Створитеља. Исус жели да преузме ту људску изопаченост и грех, и да заузврат човеку да лепоту и величанственост свог личног карактера. Он настоји да истином обнови душу. Заблуда не може обавити то дело обновљења; због тога морамо имати духовне очи да бисмо успешно разлучивали између истине и лажи, да не бисмо упали у непријатељеву замку. (Review and Herald, 24. новембар 1885)
**********
19. фебруар


ИМАТИ ХРИСТОВ УМ


»Јер ко позна ум Господњи да га поучи? А ми ум Христов имамо.« (1. Коринћанима 2,16)


Кад је човек обраћен истином, процес промене карактера се наставља. Он има већу меру разумевања, јер је постао човек послушан Богу. Божја воља и ум постају његова воља; стално тражећи Божји савет он постаје човек који има све боља схватања. У уму који је у потпуности стављен под вођство Божјег Духа, наступа незадржив развој.
Ово није једнострано учење, које развија једностран карактер, већ учење које подржава складан развој карактера. Слабости које су постојале у немоћном, неодлучном карактеру су савладане, а стално посвећење и побожност тако блиско повезују човека са Исусом Христом да он добија Христов ум. Он је једно са Христом, јер поседује чврста и снажна начела, као и јасно запажање, што се огледа у мудрости која долази од Бога, од Извора све светлости и разумевања.
Божја милост пада на понизну, послушну, савесну душу по­пут Сунца правде, и јача менталне способности. На најчудеснији начин она помаже свима који чезну да употребе своје способности, колико год оне биле мале, у Господаревој служби – да непрестано јачају у послушности и пракси, да расту у благодати и познању Исуса Христа, и доносе много плодова у добрим делима на славу Богу. Тако су људи великог знања и високих постигнућа учили најдрагоценије поуке из речи и примера оних које је свет називао неукима. Међутим, да су могли да завире мало дубље, уочили би да су стицали знање у највишој образовној установи – у школи самога Христа... Отварање Божје речи пропраћено је изванредним јачањем људских способности; јер са уношењем Божје речи у срце почиње да делује божанска истина, која истанчава и чисти душу силом Светога Духа. (Review and Herald, 19. јул 1887)
**********
20. фебруар


БИТИ У ЊЕМУ


»Будите у Мени и Ја ћу у вама. Као што лоза не може рода родити сама од себе ако не буде на чокоту, тако и ви ако у Мени не будете.« (Јован 15,4)


Ми треба да се молимо за изливање божанског Духа који је лек за душе оболеле од греха. Лаке истине често јасне и схватљиве, многи прихватају као све што је потребно; али Свети Дух, делујући на ум, буди дубоку жељу за истином која је неокаљана заблудом. Онај који заиста жели да зна шта је истина не може остати у незнању; јер је сваки марљиви истраживач награђен драгоценом истином. Ми морамо да осетимо силу обраћења Божјом благодати, и ја опомињем све оне који су затворили своја срца према Божијем Духу да откључају врата и да се озбиљно моле: »Буди у мени!« Зашто не бисмо пали на своје лице пред престолом Божје благодати, са молитвом да се Божји Дух излије на нас као што се излио на ученике? Његова присутност омекшаће наша отврднула срца и испунити нас радошћу, претварајући нас у канале благослова.
Господ жели да свако Његово дете буде богато вером, а та вера је плод деловања Светог Духа на ум. Он стоји уз сваку душу која жели да Га прими, говорећи непокајаноме речи упозорења и упућујући га Исусу, Божјем Јагњету, које је на Себе узело грехе света. Он чини да светлост осветли умове оних који желе да сарађују са Богом, дајући им знање и мудрост за обављање Његовог дела.
Свети Дух никада не оставља без помоћи душу која трага за Исусом. Он узима од Христових врлина и показује их оном који Га тражи. Ако је поглед стално усмерен Исусу, дело Духа не престаје све док се душа не промени у Његово обличје. Благодатним утицајем Духа грешник се мења у духу и побудама, док не постане једно са Христом. Његова љубав према Богу расте; он је гладан и жедан правде, и посматрајући Христа мења се из славе у славу, из карактера у карактер, и постаје све сличнији свом Господару. (Signs of the Times, 27. септембар 1899)
**********
21. фебруар


ГЛЕДАЈУЋИ У ЊЕГА


»Погледајте у Мене, и спашћете се сви крајеви земаљски; јер сам Ја Бог, и нема другога.« (Исаија 45,22)


Да бисмо испунили захтеве Закона, наша вера мора да се ухвати за Христову правду, прихватајући је као своју. У заједници са Христом и прихватањем Његове правде вером, ми стичемо способност да чинимо Божја дела, да сарађујемо са Христом. Ако желите да и даље будете ношени струјом зла, да не сарађујете са небеским војскама у одстрањивању преступа из своје породице и цркве, да би дошла вечна правда, ви тада немате вере.
Вера кроз љубав ради и чисти душу. Свети Дух вером делује у срцу и тако ствара светост у њему; али то се не може остварити, ако људско биће не сарађује са Христом. Ми се само деловањем Светога Духа на срце можемо спремити за Небо; јер морамо имати Христову праведност као овлашћење ако желимо да приђемо Оцу. Да бисмо могли да имамо Христову праведност, треба свакодневно да се мењамо под утицајем Духа и постанемо судеоници у божанској природи. Деловање Светога Духа је оно што уздиже побуде, посвећује срце и оплемењује целог човека.
Нека душа гледа на Исуса: »Гле Јагње Божје које узе на Се грехе света.« (Јован 1,29) Нико неће бити присиљен да гледа у Христа; али глас који позива одјекује нежном молбом, говорећи: »Гледај, и живи.« Гледајући у Христа видећемо да је Његова љубав неупоредива, да је Он преузео кривицу грешника и урачунао му своју неокаљану правду.
Кад грешник види свог Спаситеља како уместо њега под проклетством греха умире на крсту, док прати Његову неизмерну љубав и праштање, у његовом срцу буди се љубав. Грешник љуби Христа, јер је Христос први љубио њега, а љубав је испуњење Закона. Покајничка душа схвата да је Бог »веран и праведан да нам опрости грехе наше, и очисти нас од сваке неправде«. (1. Јованова 1,9) Божји Дух делује у срцу верника, оспособљавајући га да све више и више напредује у послушности, снази и благодати Исуса Христа. (Review and Herald, 1. новембар 1892)
**********
22. фебруар


ПОТПУНИ У ЊЕМУ


»И да будете испуњени у Њему, који је Глава свакоме поглаварству и власти.« (Колошанима 2,10)


Не можете ући у Небо и донети макар једну неправилност или несавршеност у карактеру и морате се припремити за Небо сада док траје време пробе. Да бисте ушли у станове праведних кад Христос буде дошао, морате доживети дубоко деловање Божјег Духа, да бисте стекли сопствено искуство и били потпуни у Њему који је пунина божанства телесно. Силом Христове правде морамо се одвојити од сваког безакоња. Жива повезаност душе са својим Откупитељем мора да постоји. Канал за разговор између човека и његовог Бога мора бити стално отворен, да би душа могла да расте у благодати и познању Господа.
Али колико се људи не моли. Они осећају да су под осудом због греха и мисле да не смеју доћи пред Бога, док не учине не­што да би заслужили Његову наклоност, или док Бог не заборави њихове преступе. Они кажу: »Не могу да подигнем своје руке к Богу без гнева или сумње, и зато не могу доћи.« Они тако остају удаљени од Христа, и стално чине грех остајући при томе, јер без Њега не могу чинити ништа осим зла.
Чим згрешите, треба брзо да одете пред престо благодати и све кажете Исусу. Треба да будете испуњени тугом због греха, јер сте грехом ослабили своју духовност, ожалостили небеске анђеле и ранили добронамерно срце свог Спаситеља. Када сте у скрушености душе замолили Христа за Његово опроштење, верујте да вам је опростио. Не сумњајте у Његову божанску милост нити одбијајте утеху Његове безграничне љубави.
Кад вас ваше дете не послуша и учини нешто што сте му забранили, а онда дође сломљеног срца да моли за опроштење, ви знате шта ћете тада учинити. Знате да ћете брзо привући своје дете к себи и уверити га да се ваша љубав према њему није изменила, и да му је преступ опроштен. Да ли сте ви милостивији од свог милостивог небеског Оца, који је толико љубио свет »да је и Сина свог Јединородног дао, да ниједан који Га верује не погине, него да има живот вечни.« (Јован 3,16) Ви треба да приђете Богу као што дете прилази своме родитељу. (Bible Echo, 1. фебруар 1892)
**********
23. фебруар


ОДМАРАТИ СЕ У ЊЕМУ


»Узмите јарам Мој на себе и научите се од Мене, јер ја сам Ја кротак и смеран у срцу, и наћи ћете покој душама својим.« (Матеј 11,29)


Док сте ходали у кротости и понизности срца, за вас је обављано дело које само Бог може учинити; јер је Бог тај који чини у вама да желите и извршавате оно што је Њему угодно. То што Му је угодно је ваш живот у Христу, почивање у Његовој љубави. Ви ничему не смете допустити да одузме вашој души мир, спокој или сигурност, јер сте управо сада прихваћени. При­својте свако обећање; сва припадају вама уз услов да се покорите ономе што је Господ наложио. Потпуно предање ваших путева, који вам се чине веома мудри, и прихватање Христових путева, то је тајна савршеног почивања у Његовој љубави.
Предати свој живот Њему значи много више него што мислимо. Ми се морамо научити Његовој кротости и понизности пре него што схватимо пунину обећања: »Наћи ћете покој душама својим.« Усвајањем Христових навика, Његове кротости, Његове понизности, ми се мењамо – узимајући Христов јарам на себе и тада покорно учимо. Не постоји ниједан човек који нема шта да научи. Сви морају доћи и учити се од Исуса Христа. Када падну на Христа, њихове наследне и потхрањиване црте карактера нестају, јер их спречавају да постану судеоници у божанској природи. Кад наше »ја« умре, тада Христос живи у људском бићу. Оно пребива у Христу, и Христос живи у њему.
Христос жели да сви постану Његови ученици. Он каже: »Препустите се Мени да вас поучавам; потчините своје душе Мени. Ја вас нећу скршити, него ћу у вама изградити такав карактер да ћете прећи из ниже школе у високу. Предајте све Мени. Допустите да се Мој живот, Моје стрпљење, Моја издржљивост, Моја кротост, Моја понизност усели у ваш карактер, као што је у оних који пребивају у Мени... Тада обећање неће бити само »Ја ћу дати«, већ и »наћи ћете покој душама својим.« (Bible Training School, 1. август 1903)
**********
24. фебруар


ПРОМЕЊЕНИ У ЊЕГОВО ОБЛИЧЈЕ


»Ми пак сви који откривеним лицем гледамо славу Господњу, преображавамо се у то исто обличје из славе у славу, као од Господњега Духа.« (2. Коринћанима 3,18)


Грехом оптерећене, борбом измучене душе, знајте да се Исус у свом прослављеном људском телу узнео на Небо да посредује за нас. »Јер немамо поглавара свештеничког који не може пострадати с нашим слабостима, него који је у свему искушан као и ми, осим греха. Да приступимо, дакле, слободно престолу благодати, да примимо милост и нађемо благодат за време кад нам затреба помоћ.« (Јеврејима 4,15.16) Морамо стално гледати у Исуса, Зачетника и Свршитеља наше вере; јер гледајући у Њега ми се мењамо у Његово обличје, наш карактер постаје сличан Његовом. Треба да се радујемо што је сав суд препуштен Сину, јер је у људском обличју проживео све тешкоће које оптерећују човечанство.
Бити посвећен значи постати судеоник у божанској природи, примати Исусов дух и ум, стално се учити у Христовој школи. »Ми пак сви који откривеним лицем гледамо славу Господњу, преображавамо се у то исто обличје из славе у славу, као од Го­сподњега Духа.« (2. Коринћанима 3,18) Немогуће је за било кога од нас да својом силом и својим сопственим напорима изврши такву промену у себи. Свети Дух, Утешитељ, за кога је Исус рекао да ће Га послати на свет, мења наш карактер у Христово обличје; кад се то оствари, ми одражавамо као у огледалу Господњу славу. То значи да је карактер човека који тако прати Христа толико сличан Његовом, да неко ко гледа у њега види карактер самог Исуса, као одраз из огледала. Неприметно за нас саме из дана у дан ми се мењамо, од наших путева и воље у путеве и вољу Исуса Христа, у величанственост Његовог карактера. Тако растемо у Христу и без свесног напора одражавамо Његово обличје.
Самозвани хришћани држе се преблизу овоземаљских ствари. Њихове су очи научене да гледају само обичне ствари, а њихов ум бави се оним што њихове очи виде. Њихово верско искуство је често плитко и незадовољавајуће, а њихове речи површне и безвредне. Како такви људи могу да одражавају Христов лик? Како могу да исијавају јасне зраке Сунца правде у мрачним деловима ове планете? Бити хришћанин значи бити попут Хри­ста. (Review and Herald, 28. април 1891)
**********
25. фебруар


У САРАДЊИ СА ДУХОМ


»Тако, љубазни моји, као што ме свагда слушасте, не само кад сам код вас, него и сад много већма кад нисам код вас, градите спасење своје са страхом и дрхтањем.« (Филибљанима 2,12)


»Зато, ако је ко у Христу, нова је твар: Старо прође, гле све но­во постаде.« (2. Коринћанима 5,17) Ништа осим божанске силе не може обновити људско срце и испунити душе Христовом љубављу, која ће се увек показивати кроз љубав према онима за које је Он умро. Плод Духа је љубав, радост, мир, трпљење, доброта, милост, вера, кротост, уздржање. Кад је човек усмерен Богу, јављају се нове моралне побуде, он добија нову снажну мотивацију, и во­ли оно што воли и Бог; јер је његов живот повезан златним ланцем непролазних обећања са Исусовим животом. Љубав, радост, мир и неизрецива захвалност преплавиће душу, а речи онога који је благословен биће: »Милост Твоја чини ме велика.« (Псалам 18,35)
Међутим, они који чекају да виде очаравајуће промене у свом карактеру без одлучних напора да надвладају грех биће разочарани. Немамо разлога за страх док гледамо у Исуса, немамо ра­зло­га да сумњамо да Он може да спасе све оне који долазе к Њему; али стално можемо страховати да наша стара природа поново не завлада у нама, да непријатељ не постави неку замку у коју ћемо упасти, уловити се и постати поново његови заробљеници.
Ми са страхом и дрхтањем морамо да радимо на свом личном спасењу, јер је Бог тај који ради у нама да хоћемо и учинимо како Му је угодно. Својим ограниченим силама морамо бити свети у свом окружењу колико је Бог свет у свом. Ми морамо, колико год можемо, да одражавамо истину, љубав и величанственост божанског карактера. Као што восак прима отисак печата, тако и душа мора да прими отисак Божијег Духа и прими Христово обличје.
Наша духовна лепота мора свакодневно да расте. Често ће­мо подбацити у својим напорима да усвојимо божански Узор. Често ћемо морати да плачући паднемо крај Исусових ногу због својих грешака и недостатака, али се не смемо обесхрабрити; треба да се још већим жаром молимо, још више да верујемо, и поновно покушавамо још одлучније да израстемо у обличје нашег Господа. (Selected Messages, в. 1, р. 336.337)
**********
26. фебруар


СЛОБОДНИ ОД КЛЕТВЕ ГРЕХА


»А сад, опростивши се од греха, и поставши слуге Божје, имате плод свој на посвећење, а крај живот вечни.« (Римљанима 6,22)


Господ жели да Његов народ покаже разумну веру, а не да буде у незнању у односу према великом спасењу које им је у изобиљу омогућено. Они не смеју очекивати да ће се једном у будућности за њих извршити некакво велико дело; јер је дело већ сада потпуно. Верник није позван да се мири са Богом; он то никада није могао нити икада може учинити. Он мора да прихвати Христа као свој мир, јер су са Христом Бог и мир. Христос је учинио крај греху, поневши његову тешку клетву на свом телу на дрво, и тако скинуо проклетство са свих оних који верују у Њега као свог личног Спаситеља. Он укида владајућу силу греха у срцу, и тада живот и карактер верника сведоче о истинском карактеру Христове благодати.
Онима који Га моле, Исус даје Светога Духа; јер је неопходно да се сваки верник избави од нечистоте, као и од проклетства и осуде Закона. Деловањем Светога Духа, посвећењем истином, верник постаје спреман за небеске дворове; јер Христос делује у нама и Његова праведност је на нама. Без тога ниједна душа неће имати право на Небо. Ми не бисмо могли да уживамо на Небу, кад се утицајем Духа и Христовом праведношћу не бисмо оспособили за ту свету атмосферу.
Да бисмо постали кандидати за Небо морамо испунити захтеве Закона: »Љуби Господа Бога својега свим срцем својим, и свом душом својом, и свом снагом својом, и свом мисли својом«, и » ближњега својега као самог себе.« (Лука 10,27) То можемо чинити само ако вером усвојимо Христову правед­ност. Гледајући Исуса ми примамо жива, напредна начела у срце, а Свети Дух наставља своје дело, и верник напредује из благодати у благодат, из снаге у снагу, из карактера у карактер. Он добија Христово обличје, све док у духовном растењу не достигне меру пунине раста Исуса Христа. Тако Христос укида проклетство греха, и ослобађа душу која верује, од његовог утицаја и деловања. (Selected Messages, в. 1, р. 394.395)
**********
27. фебруар


ПОСВЕЋЕНИ, АЛИ НЕ И БЕЗГРЕШНИ


»Из којега сте ви у Христу Исусу, који нам поста премудрост од Бога и правда и освећење и избављење, да буде као што пише: Ко се хвали, Господом да се хвали.« (1. Коринћанима 1,30.31)


Управо овде можемо разликовати истинско од лажног по­свећења. Посвећење се не састоји од пуког исповедања и учења Божије речи, него од живота у складу са Његовом вољом. Они који тврде да су безгрешни и који се хвале посвећењем, самопоуздани су и не схватају у каквој су опасности. Они су усидрили своје душе на претпоставци да кад једном искусе Божју силу посвећења више нису у опасности да падну. Док тврде да су богати и да обилују добрима, и да им ништа није потребно, они не знају да су несрећни, сиромашни, слепи и голи.
Они који су заиста посвећени свесни су сопствене слабости. Осећајући своју потребу долазе Исусу по светлост, милост и снагу, јер у Њему пребива сва пунина, и Он једини може да задовољи њихове потребе. Свесни своје несавршености, теже да постану што сличнији Христу, и живе у складу са начелима Његовог светог Закона. Ово стално осећање недовољности повешће их у потпуну зависност од Бога тако да ће се Његов Дух испољавати у њима. Небеске ризнице ће се отворити да задовоље потребе сваке гладне и жедне душе. Сви са оваквим карактером имају сигурно обећање да ће једног дана гледати славу оног царства које сада у машти тек бледо можемо назирати.
Они који су доживели Божју силу посвећења и промене не смеју пасти у опасну замку замишљајући да су безгрешни, да су остварили највиши степен савршености и да су изван домашаја искушења. Величину коју хришћанин мора да има пред собом је чистота и лепота Христовог карактера. Дан за даном, он може постајати све бољи, и све више и више одсјајивати у свету божанским обличјем. (Bible Echo, 21. фебруар 1898)
**********
28. фебруар


СТАЛНО РАСТЕЊЕ


»А пут је праведнички као светло видело, које све већма светли.« (Приче 4,18)


За безграничну цену омогућено је човеку да може остварити савршеност хришћанског карактера. Они који су имали предност да чују истину, и били надахнути Светим Духом да приме Свето писмо као Божији глас, немају изговора ако остану патуљци у верском животу. Користећи способности које им је Бог дао, они свакодневно треба да уче и свакодневно примају духовни жар и силу који стоје на располагању сваком искреном вернику. Ако желимо да будемо биљке које напредују у Господњем врту, онда се морамо стално хранити духовним животом и жаром. Тада ће се видети да растемо у вери и позна­њу нашег Господа Исуса Христа. Не постоји ниједна успутна стани­ца у којој можемо да одбацимо одговорност и застанемо да се одморимо. Стално морамо да напредујемо према Небу, ра­звијајући чврст карактер заснован на вери.
Мера Светога Духа коју примимо биће сразмерна мери на­ше жеље и вере којом Га тражимо, и начину на који ћемо употребити светлост и знање који ће нам бити дати. Свети Дух би­ће нам поверен у складу са нашим могућностима да примимо и нашом способношћу да Га пренесемо и другима. Христос каже: »Јер сваки који иште прима, и који тражи, налази.« (Лука 11,10)
Онај који се искрено моли за драгоцену Христову милост сигурно неће бити разочаран. Ово обећање примили смо од Онога који нас никада не вара. То није само нека мудра мисао већ толико сигурна чињеница, као што је то и закон Божје вла­да­вине. Можемо се уверити да ћемо примити Светог Духа ако лично изведемо испитивање Божје речи. Бог је истинит; Његов је ред савршен. »Који тражи налази, и који куца отвара му се.« (10. стих) Светлост и истина сијаће онолико колико човек жели. О, кад би сви били гладни и жедни правде, колико би били испуњени! (Review and Herald, 5. мај 1896)
**********
29. фебруар


КОРАК ПО КОРАК ДО ПОБЕДЕ


»Ја, дакле, тако трчим, не као на непоуздано, тако се борим не као онај који бије ветар, него морим тело своје и трудим да како сам другима проповедајући, избачен не будем.« 
(1. Коринћанима 9,26.27)


Бог води свој народ корак по корак. Хришћански живот је борба и марш. У овој борби нема одмора; напор мора бити сталан и истрајан. Само сталним настојањем одржавамо победу над сотониним искушењима. Хришћанска целовитост мора да се чува неуморном снагом и одржава одлучним усмерењем према циљу...
Постоји хришћанска наука коју треба савладати, наука која је дубља, шира, виша него иједна људска наука, као што је и небо више од земље. Ум мора да се дисциплинује, васпита, увежба; јер морамо да обавимо службу за Бога на начин који није у складу са урођеним склоностима. Постоје наследне и неговане склоности ка злу које морамо да надвладамо. Често се образовање, стицано током целог живота, мора одбацити да би човек могао да постане ученик у Христовој школи. Наше срце мора бити научено да постане чврсто у Богу. Ми морамо обликовати мисаоне навике које ће нас оспособити да се одупремо искушењу. Морамо научити да гледамо навише. Начела Божије речи су висока попут неба, јер обухватају вечност и у њиховом значењу морамо да сагледамо и свој свакодневни живот. Свако дело, свака реч, свака мисао мора да буде у складу са тим начелима.
Драгоцени благодатни дарови Светога Духа не развијају се у једном тренутку. Храброст, снага, кротост, вера, непоколебљиво поверење у Божју силу која спасава, стичу се дугогодишњим искуством. Животом светог настојања и чврстог стајања уз оно што је право, Божја деца запечаћују своју судбину.
Немамо времена за губљење. Не знамо колико ће се брзо завршити време милости. Пред нама се простире вечност. Завеса ће се ускоро подигнути. Христос ће ускоро доћи. Божији анђели настоје да нас одвоје од нас самих и од овоземаљских ствари. Не допустимо да њихов труд буде узалудан. (Testimonies, в. 8, р. 313.314)
**********