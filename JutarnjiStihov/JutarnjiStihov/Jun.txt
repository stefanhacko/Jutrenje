**********
1. јун


НАЈВЕЋИ ЗАДАТАК НА ЗЕМЉИ


»Јер је Син Човечији дошао да нађе и спасе што је изгубљено.« (Лука 19,10)


Сваки који верује у Христа као личног Спаситеља има обавезу да пред Богом буде чист и свет, да буде духовни радник, да настоји да спасава изгубљене, било да су велики или мали, богати или сиромашни, заробљени или слободни. Тражити и спасити оне који су изгубљени, за које је Христос платио неограничену цену у својој крви јесте највећи задатак на земљи. Свако мора активно да служи, али ако они који су били благословени светлошћу не преносе ту светлост и другима, такви ће тада изгубити велику милост која се излила на њих, јер занемарују свету дужност, која је јасно истакнута у Божјој речи. Када се светлост у неверном слуги гаси, његов властити живот долази у опасност; а они које је требало да просветли не добијају оно што им је Бог наменио преко својих слугу. Изгубљене овце које нико не тражи не враћају се своме стаду.
Бог очекује од на вас, својих слугу, да најбоље што можете испуните своју дужност, а Он лично даће вам успеха. Кад би људи хтели да сарађују са божанским бићима, хиљаде душа би се спасило. Свети Дух би посвећеним радницима откривао Исусов лик, а то би их охрабрило за сваку битку, уздиг­ло, оснажило и учинило их више него победницима. Кад се двоје или троје скупе због договора и саветовања, и кад упуте своје молитве Богу, тада се испуњава обећање: »Иштите и даће вам се; тражите и наћи ћете; куцајте и отвориће вам се.« (Лука 11,9) »Кад, дакле, ви зли будући умете добре даре давати деци својој, колико ће више Отац небески дати Духа Светога онима који ишту у Њега.« (13. стих) Господ је обећао да где се двоје или троје окупе у Његово име, ту ће и Он бити међу њима. Они који се окупљају ради молитве примиће помазање од Светога Духа. (Review and Herald, 30. јун 1896)
**********
2. јун


СВЕТЛОСТ СВЕТУ


»Ви сте видело свету; не може се град сакрити кад на гори стоји.« (Матеј 5,14)


Наша верност хришћанским начелима позива нас на актив­ну службу Богу. Они који не употребљавају своје таленте у делу и раду за Бога неће имати удела са Исусом у Његовој слави. Светлост мора да исијава из сваке душе која прима Божју милост. Постоје многи људи који живе у тами, али у односу на то велики је број оних који осећају спокојство и безбрижност! Хиљаде уживају велику светлост и драгоцене прилике, али својим утицајем или својим новцем не чине ништа да просветле друге. Они не преузимају одговорност чак ни за лично одржање у љубави Божјој, док не постану терет Цркви. Такви би били терет и бреме и на Небу. Ради Христа, ради истине, ради себе самих, такви треба да се покрену и марљиво раде за вечност. Небески станови спремају се за све који желе да прихвате услове који су представљени у Божјој речи.
Ради душа за које је Христос умро, које леже у тами заблуде, свим истинским Христовим следбеницима заповеђено је да буду светлост свету. Бог је обавио свој део у овом великом задатку, и Он очекује сарадњу својих следбеника. План спасења је потпуно откривен. Крв Исуса Христа је проливена за грехе света, Божја реч говори човеку саветима, укорима, упозорењима, обећањима, и охрабрењима, а деловање Светог Духа помаже му у свим његовим напорима. Међутим, уз сву ову светлост свет још увек умире у тами, притиснут заблудама и грехом.
Ко ће радити заједно са Богом на задобијању ових душа за истину? Ко ће им однети добре вести о спасењу? Народ кога је Бог благословио светлошћу и истином мора да буде весник благодати. Њихова средства треба да се уливају у божански канал. Они морају да уложе најусрдније напоре. Морају да постану Божји сарадници, да буду људи спремни на самоодрицање и пожртвовност, као и Исус, који је због нас осиромашио, да бисмо се ми Његовим сиромаштвом могли обогатити. (Review and Herald, 1. март 1887)
**********
3. јун


СО ЗЕМЉИ


»Ви сте со земљи; ако со обљутави, чим ће се осолити? Она већ више неће бити ни за што, осим да се проспе напоље и да је људи погазе.« (Матеј 5,13)


Бог ће радити заједно са Црквом, али не без њене сарадње. Нека свако од вас који сте окусили добру Божју реч допусти да »се светли ваше видело пред људима, да виде ваша добра дела, и славе Оца вашега који је на Небесима«. (Матеј 5,16) Исус, такође, каже: »Ви сте со земљи; ако со обљутави, чиме ће се осолити? Она већ неће бити ни за што, осим да се проспе напоље и да је људи погазе.« Спасоносна со, зачин хришћанинов, то је Исусова љубав у срцу, Христова праведност која испуњава душу. Ако онај који се представља као хришћанин жели да његова вера остане спасоносна и делотворна, он увек мора да има Христову праведност пред собом и Божју славу као своју задњу стражу. Тада ће се Христова сила открити у животу и карактеру.
О, када дођемо до бисерних врата и уђемо у Божји град, хоће ли иједан који уђе зажалити што је свој живот потпуно посветио Исусу? Волимо Га сада неподељеним осећањима и сарађујмо са небеским бићима, да бисмо постали Божји сарадници и поставши судеоници у божанској природи били способни да откривамо Христа другима. О, како жудим за крштењем Светим Духом! О, кад би сјајни зраци Сунца правде обасјали све одаје ума и срца, да се сваки идол свргне са престола и протера из храма душе! О, кад би се наши језици могли ослободити да говоримо о Његовој доброти, о Његовој сили!
Ако прихватите Исусову привлачну силу, тада ћете и сами моћи да вршите утицај на своју околину лепотом и силом Христове благодати. Посматрајмо Га и мењајмо се у обличје Онога у коме пребива сва пунина божанства телесно. Схватимо да смо прихваћени у Вољеноме: »И да будете испуњени у Њему, који је Глава свакоме поглаварству и власти.« (Колошанима 2,10) (Bible Echo, 15. фебруар 1892)
**********
4. јун


ХРИСТОВИ ПРЕДСТАВНИЦИ


»Тако смо ми послани уместо Христа, као да Бог говори кроз нас; молимо вас у име Христово, помирите се с Богом.« (2. Коринћанима 5,20)


Ми смо Христови представници и ми морамо живети не да бисмо спасавали свој углед, већ да бисмо спасавали душе од вечне смрти. Свакога дана треба да се трудимо да им покажемо да и они могу усвојити истину и правду. Уместо да се трудимо да покренемо саосећање других према себи самима тиме што остављамо утисак да нисмо цењени, ми у целости морамо да заборавимо на себе. Ако не успемо да то постигнемо, због недостатка духовне разборитости и живе побожности, Бог ће из наших руку тражити живот оних за које је требало да радимо. Он је омогућио све што је потребно да сваки радник у Његовој служби има благодат и мудрост, да постане жива посланица коју познају и читају сви људи.
Будношћу и молитвом можемо да постигнемо управо оно што је Господ планирао. Верним, истрајним обављањем своје дужности, пазећи на душе као они који ће једном положити рачун, ми са пута других можемо да уклонимо сваки камен спотицања. Озбиљним упозорењима и молбама и срцем испуњеним нежном бригом за оне који су на путу смрти, можемо задобити душе за Христа.
Желела бих да сва моја браћа и сестре имају на уму да је озбиљна ствар ожалостити Светог Духа, а Он је ожалошћен када човек настоји да ради за себе, и кад одбија да ступи у Господњу службу зато што је крст претежак, или што је самоодрицање врло захтевно. Свети Дух жели да пребива у свакој души. Ако Га приме као почасног госта, они који Га приме биће потпуни у Христу. Добро дело започето у њима биће и довршено; свете мисли, небеска осећања и христолики поступци заузеће место нечистих мисли, изопачених осећања и бунтовничких дела.
Свети Дух је божански Учитељ. Ако слушамо Његове поуке, постаћемо мудри и опредељени за спасење. Међутим, морамо добро да чувамо своје срце; јер често заборављамо небеске поуке које смо примили, и тежимо да живимо по склоностима свог непосве­ћеног ума. Свако мора да води своју личну борбу против себе. Слушајте поуке Светога Духа. Ако то чините, оне ће се стално понављати, све док примљени утисци не буду у вама попут »темеља који су положени за вечност«. (Counsels on Health, стр. 560.561)
**********
5. јун


СВЕДОЦИ У ПРИЛОГ КРСТУ


»Ви сте сведоци овоме. И гле Ја ћу послати обећање Оца свога на вас; а ви седите у граду јерусалимскоме док се не обучете у силу с висине.« (Лука 24,48.49)


После изливања Светога Духа, одевени у све оружје Божје, ученици су пошли као сведоци да испричају чудесну причу о јаслама и крсту. Они су били понизни људи, али ишли су напред носећи истину. Након смрти свога Господа били су беспомоћна, разочарана и обесхрабрена групица, попут оваца без пастира; али сада они иду напред као сведоци у прилог истини, без икаквог оружја осим Речи и Духа Божјега, да величанствено победе све непријатеље. Њихов Спаситељ био је одбачен, осуђен и прикован за озлоглашени крст. Јеврејски свештеници и носиоци власти подругљиво су изјавили: »Другима поможе, а Себи не може помоћи. Ако је цар Израиљев, нека сиђе сад с крста па ћемо Га веровати.« (Матеј 27,42)
Међутим, тај крст, то средство срамоте и мучења, донео је наду и спасење свету. Верници су се опоравили; осећање безнађа и свест о беспомоћности сада су их напустили. Доживели су преображење карактера уједињени везама хришћанске љубави. Иако без богатства, иако их је остали свет сматрао само обичним рибарима, деловањем Светога Духа били су претворени у сведоке за Христа. Лишени земаљских части или признања, остали су јунаци вере. Са њихових усана силазиле су речи божанске речитости и силе, које су уздрмале свет.
Треће, четврто и пето поглавље књиге Дела апостолских извештавају о њиховом сведочењу. Они који су одбацили и ра­запели Спаситеља очекивали су да ће Његове ученике затећи обесхрабрене, очајне и спремне да се одрекну свога Господа. Сада су запрепашћено слушали њихово јасно и храбро сведочење, подстакнуто силом Светога Духа. Речи и дела ученика одсликавали су речи и дела њиховог Учитеља; сви који су их чули рекли су: »Они су учили од Исуса, јер говоре као и Он што је говорио«. »Апостоли с великом силом сведочаху за васкрсење Господа Исуса Христа; и благодат велика беше на свима њима.« (Дела 4,33) (Ellen G. White 1888. Materials, р. 1534)
**********
6. јун


САРАДЊА СА БОЖАНСКОМ СИЛОМ


»Него ћете примити силу кад сиђе Дух Свети на вас, и бићете Ми сведоци и у Јерусалиму и по свој Јудеји, и Самарији, и тја до краја Земље.« (Дела 1,8)


Бог је одлучио да учини све и ослободи човека из непријатељске замке. После Христовог вазнесења, Свети Дух је дарован људима да помогне свима који желе да сарађују са Њим у обнови и новом обликовању људског карактера. Улогу Светог Духа у том раду одредио је наш Спаситељ. Он каже: »И кад Он дође покараће свет за грех, и за правду, и за суд.« (Јован 16,8) Свети Дух осведочава, али Он и посвећује.
Будући да се нико не може покајати због својих греха док није осведочен, неопходно је да се Дух уједини с нама, док покушавамо да допремо до палих људских створења. Све наше људске способности узалудно ће бити коришћене ако нисмо уједињени са небеским бићима. Због недостатка познања животодавне истине и због погубног утицаја греха, човек је дубоко пао, утонуо у дубоку изопаченост грехом. Анђели и људи морају заједнички да раде поучавајући Божјој истини оне који је не познају и које је потребно ослободити окова греха. Само истина ослобађа људе. Ова слобода, ово ослобођење потекло из познавања истине, мора да буде објављено сваком створењу.
Бог Отац, Исус Христос, и небески анђели подржавају овај велики и свети задатак. Човеку је дарована узвишена предност да открива божански карактер несебичним улагањем напора за спасење људи из јаме пропасти у коју су бачени. Свако људско биће које је спремно да се покори и тако буде просветљено Светим Духом мора да се бори за осварење овог од Бога планираног циља. Христос је глава својој Цркви и биће тим више прослављен, ако се сваки део Цркве укључи у рад на спасавању душа.
Али људски радници треба да оставе много више простора за деловање Светог Духа, да би били уједињени и напредовали у сили једне сложне војне јединице. Нека сви имају на уму да смо » гледање и свету, и анђелима, и људима«. (1. Коринћанима 4,9) (Australian Union Conference Record, 1. април 1898)
**********
7. јун


БОЖЈИ САРАДНИЦИ


»Јер ми смо Богу помагачи, а ви сте Божја њива, Божја грађевина.« (1. Коринћанима 3,9)


Свети Дух је жива сила која осведочава у грех. Божанска сила предочава говорнику заслуге Жртве принесене на крсту; и док он приближава истину слушаоцима, Христос их задобија за Себе и ради на промени њихове природе. Он је спреман да нам помогне у нашим слабостима, да нас поучи, води и надахне мислима небеског порекла.
Колико мало људи могу да учине за спасавање душа, а ипак колико много могу са Христом, само ако су испуњени Његовим Духом! Смртни учитељ не може да чита срца својих слушалаца; али Исус даје милост потребну свакој души. Он разуме човекове способности, његову слабост и његову снагу. Господ делује на људско срце; а проповедник може душама које слушају његове речи бити смртоносни мирис, одводећи их од Христа; или, ако је посвећен, предан, неповерљив према себи и ако гледа на Ису­са, може бити животодавни мирис душама на које већ делује сила Светога Духа која осведочава, и у чијим срцима Господ припрема пут за поруке које је Он дао своме слузи. Тако неверно срце бива дирнуто, и оно тада прихвата поруку истине. 
»Ми смо Божји сарадници.« Осведочење усађено у срце, и просветљење разума уношењем Речи, делују у савршеном складу. Истина која се изнесе пред човека има силу да пробуди човекове успаване снаге. Божји Дух, делујући у срцу, сарађује у Божјем деловању преко Његових људских слугу.
Стално ми се понавља да Божји народ у овим последњим данима не може бити сигуран верујући у људе и »узимајући тело себи за мишицу«. Истина их је попут моћног оруђа одвојила од света, као грубо камење које се мора исклесати, обрадити и углачати за небеску грађевину. Њих морају обрадити пророци укорима, упозорењима, опоменама и саветима, да би били обликовани по божанском Узору. Ово је посебна Утешитељева делатност – промена срца и карактера којом се људи могу одржати на путу Господњем. (Home Missionary, 1. новембар 1893)
**********
8. јун


НЕОПХОДНА САРАДЊА ЉУДИ


»Јер који год призове име Господње спашће се«. Како ће, дакле, призвати кога не вероваше? А како ће веровати кога не чуше? А како ће чути без проповедника?« (Римљанима 10,13.14)


Бог је учинио непроцењиве жртве за људе и уложио силну енергију у човеково одвајање од преступа и греха, и његово приклањање оданости и послушности; али показано ми је да Он ништа не чини без сарадње са људима. Свако изливање благодати, силе и успеха изобилан је дар, и најсвечанији разло­зи изнети за оживљавање и одржавање мисионарског духа у људском срцу, да би се божанска и људска сила могле стопити...
Како сте искористили Божји дар? Он је дао дубок мотив који је усадио у ваша срца, да стрпљиво, у нади и неуморном будношћу истичете Исуса Христа и то распетог; да бисте мо­гли да пошаљете поруку упозорења да Христос долази по други пут у сили и великој слави, позивајући људе на покајање због њихових греха...
Како је Свети Дух деловао на ваша срца? Силом Светога Духа ви сте подстакнути да користите таленте које вам је Бог дао, да сваки човек, жена или дете употреби своје таленте у објављивању истине за ово време, улажући највеће напоре, одлазећи у градове у којима истина никада није објављивана. У благословима које вам је Бог даровао, зар ваше снаге нису оживеле? Зар се истина није још дубље урезала у вашу душу, као и важност њеног откривања душама које гину без Христа? Да ли сте постали још одлучнији и уочљивији сведоци за Христа, када су се Божји благослови тако видљиво излили на вас?
Задатак Светога Духа је да важне, животодавне истине дубоко уреже у ваш ум. Да ли тај нарочити дар треба да се умота у покров и сакрије у земљу? Не, не, морате га дати трговцима да га умноже; и као што човек употребљава своје таленте, колико год они били мали, тако и Свети Дух узима Божје ствари и износи их пред људе. Он чини да занемарена Реч постане животодавна сила. Преко Светога Духа, она брзо и моћно утиче на људски ум, не због мудрости и високог образовања људских бића, већ зато што божанска сила сарађује са људском, и божанској сили припада сва заслуга. (Home Missionary, 1. новембар 1893)
**********
9. јун


УПОТРЕБЉЕНИ ЗА СПАСЕЊЕ ЉУДИ


»Ја посадих, Аполо зали, а Бог даде те узрасте. Тако нити је што онај који сади, ни онај који залива, него Бог који даје те расте.« (1. Коринћанима 3,6.7)


Ово су велике силе које покрећу свет. Крст са Голготе управ­ља сваком способношћу оних који верују у Христа, да би могли да буду употребљени у делу спасавања душа. Људски напори морају да се уједине са божанским; њихова делотворност потиче са Неба. Ми морамо да сарађујемо са Богом. Господ отвара срца људи и жена да приме Реч, а Свети Дух чини ту Реч дело­творном.
Они који примају истину имају веру која води у одлучну акцију, која у љубави ради и чисти душу. Тако истина посвећује. Њена преображавајућа сила види се у карактеру. Кад она освоји унутрашње светилиште душе њено дејство није површно, остављајући срце да остане непромењено; она не буди само осећања, занемарујући расуђивање и вољу; него залази у срж човекове природе и целокупно биће уводи у складну активност.
Сада тек отпочиње прави рад онога који је заиста обраћен. Он мора да ради као што је и Христос радио. Он више не сме да живи самоме себи, већ у целости Господу. Свет га је изгубио; јер је његов живот сада сакривен са Христом у Богу. То значи да његово »ја« више не ужива првенство. Светлост која блиста са голготског крста обујмљује га својим блиставим зрацима, а Дух је узео од Христових ствари и открио их у толико привлачном светлу да то мења његове навике и обичаје, показујући да је ново створење у Христу Исусу. Сваки новчић њему је сада драгоцен, не да би га потрошио за себе и своје жеље, нити да би га сакрио у земљу, него да са њиме чини добро, помаже да се задобију душе за истину, изграђује Христово царство. Њега радује оно што и Христа радује – да види спасене душе. Због чега толико мало чинимо за спасење људи, кад још много треба учинити? Зашто тако мало радимо на позивању људи, жена и деце Христу? (Review and Herald, 6. октобар 1891)
**********
10. јун


СКРОМНИ АЛИ КОРИСНИ


»Него, што је лудо пред светом, оно изабра Бог да посрами премудре; и што је слабо пред светом, оно изабра Бог да посрами јако; и што је неплеменито пред светом и уништено изабра Бог, и што није, да уништи оно што јест, да се не похвали ниједно тело пред Богом.« (1. Коринћанима 1,27-29)


Кад бисмо тачно оценили важност и величину свог задатка, и кад бисмо могли видети себе какви смо у овом тренутку, тада бисмо били испуњени чуђењем како Бог може да нас употреби, овако безвредне какви јесмо, у делу позивања душа истини. Постоје многе чињенице које треба да схватимо, а које нисмо увек у стању да схватимо, зато што далеко заостајемо за предностима које су нам пружене.
Христос је рекао својим ученицима: »Још вам много имам казати, али сад не можете носити.« (Јован 16,12) Такво је наше стање. Да су они били творци Његове речи – да су напредовали тачку по тачку у истини коју им је износио, зар тада не би схватили шта је Он желео да им каже? Али иако тада нису могли то да схвате, Он им је рекао да ће им послати Утешитеља, који ће их увести у целокупну истину. Ми треба да смо спремни да схватимо поуке, вођство и деловање Христовог Духа. Ми не смемо мерити Бога или Његову истину својим ограниченим разумевањем, или својим унапред обликованим схватањима.
Постоје многи који не схватају где се налазе; јер су духовно слепи. »Сами себе окушајте јесте ли у вери, сами себе огледајте. Или не познајете себе да је Исус Христос у вама? Већ ако да у чему нисте ваљани!« (2. Коринћанима 13,5) Верујем да се међу нама неће наћи ниједан који није »ваљан«. Пребива ли Христос у вашим срцима вером? Да ли је Његов Дух у вама? Ако јесте, онда ће у вашој души завладати чежња за спасењем оних за које је Христос умро тако да ће ваше »ја« утонути у безначајност, а Христос ће бити узвишен...
 Они који тврде да су уједињени са Христом, треба да сарађују са Богом. Божји народ мора да упозори свет и припреми људе да опстану у дан гнева, када Син Човечији буде дошао на небеским облацима. Верници Христове Цркве треба да прикупљају божанске зраке светлости од Исуса, и њима обасјавају друге, остављајући тако на овом свету блештави путоказ према Небу. (Review and Herald, 8. октобар 1889)
**********
11. јун


СВИ ВЕРНИЦИ ПОЗВАНИ ДА БУДУ МИСИОНАРИ


»А ви сте изабрани род, царско свештенство, народ добитка, стечени народ, да објавите добродетељи Онога који вас дозва из таме к чудноме виделу своме.« (1. Петрова 2,9)


Свети Дух, Христов Представник, опрема најслабије силом да иду напред у победу. Бог је организовао своје слуге да привуче све људе к Себи. Он шаље у своје дело многе који нису посвећени за службу полагањем руку. Он одговара на приговоре који би настали због таквог начина рада, чак и пре него што се они појаве. Бог види крај од почетка. Он унапред познаје сваку потребу и помаже у свакој опасности. Ако ограничени људи којима је поверио своје дело не буду препречили пут, Бог ће послати раднике у свој виноград.
Свакој обраћеној души Он говори: »И рече им: Идите по свему свету и проповедајте Јеванђеље свакоме створењу.« (Марко 16,15) Није потребно да Господ прво заседа у земаљским судовима и упита оне који сматрају да морају планирати Његово дело: »Хоћете ли допустити људима које сам Ја изабрао да се сједине са вама у раду у једном делу Мог винограда?« Христос је стајао само неколико корака од свог небеског престола, када је дао налог својим ученицима, и међу мисионаре убројао све оне који верују у Његово име.
Исус жели да се сваки проповедник коме је поверио свету дужност сећа Његовог налога, да схвати величину Његовог дела, и да обавезу проповедања Јеванђеља свету повери великом броју коме она припада. »И рече им: Тако је писано и тако је требало да Христос пострада и да устане из мртвих трећи дан; и да се проповеда покајање у име Његово и опроштење греха по свим народима почевши од Јерусалима.« (Лука 24,46.47) Божја сила треба да прати оне који проповедају Јеванђеље. Да су сви који тврде да имају живо искуство са Богом обавили своју дужност као што им је Бог наложио, цео свет би већ био упозорен и Господ Исус би дошао на наш свет са силом и великом славом. (Home Missionary, 1. август 1896)
**********
12. јун


БОГ МОЖЕ ДА ИЗАБЕРЕ И ПРИПРЕМИ СВАКОГА


»Реци: Овако говори Господ: И мртва ће телеса људска лежати као гној по њиви и као руковети за жетеоцем, којих нико не купи. Овако вели Господ: Мудри да се не хвали мудрошћу својом, ни јаки да се не хвали снагом својом, ни богати да се не хвали богатством својим.« (Јеремија 9,22.23)


Господ ради на особит начин, да људи у интелектуалном поносу не би уздизали себе, и себи приписивали славу и заслуге. Господ жели да свако људско биће схвати да његове способности и таленти потичу од Господа. Бог делује преко кога хоће. Он узима оне које Он жели, да обаве Његово дело, и Он се не саветује са онима којима шаље свог весника о томе шта би њима било прихватљиво, кога би или какву особу они желели за гласника који ће им пренети поруку од Бога.
Бог ће употребити људе који су спремни да буду употребљени. Господ би употребио интелигентне људе кад би Му допустили да их Он на свој начин обликује и промени, да Он уобличи њихово сведочанство. Било да су на високим или нижим положајима, образовани или неуки, људима би било боље да препусте Господу да Он управља и да се брине за сигурност свог брода. Задатак људи је да слушају Божји глас.
Свако ко је повезан са Божјим делом треба стално да буде под Божијом дисциплином. »Овако вели Господ: Мудри да се не хвали мудрошћу својом, ни јаки да се не хвали снагом својом, ни богати да се не хвали богатством својим. Него ко се хвали, нека се хвали тиме што разуме и познаје Мене да сам Ја Господ који чиним милост и суд и правду на Земљи, јер ми је то мило, говори Господ« (Јеремија 9,23.24)
Постоје душе које су гладне хлеба живота, које су жедне воде спасења; тешко оном човеку који ће их пером или гласом завести на странпутицу! Божји Дух апелује на људе, откривајући им њихову моралну обавезу да воле Њега и служе Њему свим срцем, умом, снагом и душом, и да воле своје ближње као себе. Свети Дух делује на унутрашњост бића, све док оно не постане свесно Божје силе, а сваку духовну способност не покрене на одлучну акцију. (Review and Herald, 12. мај 1896)
**********
13. јун


ДЕЦА МОГУ ДА ШИРЕ СВОЈЕ УБЕЂЕЊЕ


»Кад видеше главари свештенички и књижевници чудеса што учини, и децу где вичу у цркви и говоре: Осана Сину Давидову, расрдише се, и рекоше Му: Чујеш ли што ови говоре? А Исус рече им: Да, зар нисте никада читали: Из уста мале деце и која сисају начинио си Себи хвалу?« (Матеј 21,15.16)


Заставу истине могу да уздигну понизни људи и жене; млади, чак и деца, могу бити благослов другима, откривајући им шта је истина учинила за њих. Бог ће употребити најслабије инструменте само ако се они у потпуности потчине Њему. Он може да делује преко њих и допре до оних којима проповедник не би могао прићи. Постоје многа места у која треба отићи. Са својом Библијом у руци и срцем врућим и испуњеним Божјом љубављу, ви можете ићи и другима говорити о свом искуству; ви им можете обзнанити истину која је утицала на ваше срце, молећи се у вери да Бог подари успеха вашим напорима за њихово спасење. Ширите светлост и имаћете још више светлости за ширење. Тако постајете Божји сарадници.
Бог жели да Његова деца употребљавају све своје могућности, да у труду за благослов другима могу сами да јачају Ису­совом силом. Ви можда нисте високо образовани; можда вас не сматрају способним да учините нешто велико за Бога; али постоје ствари које можете учинити. Ви можете својом светлошћу обасјавати друге...
Свако може да схвати истину и утиче на добро. Зато моја браћо и сестре пођите на рад. Стеците искуства радећи за друге. Можда ћете чинити грешке; али не веће од оних које су и најинтелигентнији људи, и они који су на високим положајима, много пута починили. Нећете увек бити успешни, јер никада не можете знати какав ће бити резултат понизних, несебичних напора учињених у жељи да помогнете онима који се налазе у тами. Деловањем Светога Духа можете водити душе од заблуде до истине, и док тако будете чинили ваша душа испуниће се Божјом љубављу. (Review and Herald, 12. јануар 1897)
**********
14. јун


СВЕТИ ДУХ ОТВАРА ВРАТА


»И проповедиће се ово Јеванђеље о царству по свему свету за сведочанство свим народима. И тада ће доћи последак.« (Матеј 24,14)


Цео свет је велико мисионарско поље, а ми који смо већ дуго утемељени у истини ипак треба да се охрабримо мишљу да су поља која су некада била тешко доступна сада врло приступачна. Свака црква у нашој земљи треба да тежи за оживљавањем мисионарског духа. Сви треба да теже да стално расту у ревности и делотворности. Сви се морамо молити да буде прогнана равнодушност због које су делу недостајали и људи и новац, и да Хри­стос почне да пребива у нама. Због нас је Он постао сиромашан, да бисмо се ми Његовим сиромаштвом могли обогатити.
Задатак Светога Духа је да осведочи у грех, и знам да је грех да било ко од нас сада буде равнодушан. Док гледамо около на поља у која смо ступили, поставља се питање: »Шта је Бог учинио?« Шта је Он могао више учинити за свој виноград од онога што је учинио? Бог се постарао да нам Његова изобилна благодат увек буде доступна и да имамо божанску силу за обављање свог дела. Ништа не недостаје ономе што је Бог урадио; недостатак се јавља на страни људи, који одбијају да сарађују са божанском силом. У плану који је Он осмислио ништа се не може учинити за спасење човека без сарадње људи. Грешници који су били благословени светлошћу и сведочанством, који знају да кроз милост, која им се даје, могу испунити услове под којима им је обећано спасење, а који ипак не покушавају ништа, сами су криви за своју пропаст. За такве осећамо да се може рећи да је Христос узалуд умро за њих.
Али кога треба оптужити за губитак душа које не познају Бога и које нису имале прилику да чују разлоге наше вере? Каква обавеза почива на Цркви у односу на свет који пропада без Јеванђеља? Ако не буде било одлучнијег самоодрицања од стране оних који тврде да верују у истину, ако не буде било одлучније верности у доношењу десетака и дарова у ризнице, ако се не буду стварали планови већи од оних који су били досад остварени, нећемо испунити еванђеоски налог да идемо по целом свету и проповедамо Христа сваком створењу. (Home Missionary, 1. април 1895)
**********
15. јун


ПОЉА ЖУТА ЗА ЖЕТВУ


»Не кажете ли ви да су још четири месеца па ће жетва приспети? Ето, велим вам: Подигните очи своје и видите њиве како су већ жуте за жетву.« (Јован 4,35)


Ове речи Христос данас упућује нама, баш као и ученицима у њихово време. Време пролази, и Господ позива раднике у свим гранама Његовог дела да подигну своје очи и погледају поља зрела за жетву.
Наши радници не шире огранке у свом раду као што би требало. Наши водећи људи нису будни за рад који се тек мора обавити. Кад помислим на градове у којима је обављено толико мало посла, у којима постоји много хиљада оних које треба упозорити на скори Спаситељев долазак, осећам дубоку чежњу да видим људе и жене како иду напред и раде у сили Духа, испуњени Христовом љубављу према душама које пропадају.
Незнабошци у градовима који живе поред наших врата веома су занемарени. Треба предузети свестране напоре за њихово спасење. Сада морамо да радимо за обраћење незнабожаца који су међу нама, оних који живе одмах до наших врата. Нова песма треба да се заори из њихових грла; и они треба да пођу напред, преносећи светлост Поруке трећег анђела другима који су још увек у тами.
Сви треба да се пробудимо, да бисмо, док се пут отвара могли да напредујемо у раду у великим градовима. Ми заоста­јемо за светлошћу по којој нам је откривено да морамо ступи­ти у градове и подићи споменике Богу. Морамо, корак по корак, водити душе до пунине светлости истине. Многи чезну за духовном храном. Ми морамо да истрајемо у раду, све док се Црква не организује и док се не изгради скроман молитвени дом. Веома сам охрабрена да верујем да ће многе особе које нису наше вере знатно помоћи својим средствима. Светлост која ми је дата открива да ће такве особе помоћи у многим мести­ма, посебно у великим америчким градовима. (Pacific Union Recorder, 23. октобар 1902)
**********
16. јун


ВЕЛИКО ПОЉЕ ЗА РАД


»Врати се кући својој, и казуј шта ти учини Бог. И отиде проповедајући по свему граду шта му Исус учини.« (Лука 8,39)


Поља се свуда отварају, и траже живог проповедника. У дому и изван њега отварају се прилике које је изгледа немогуће задовољити. Ипак, постоји велики број оних који имају светлост истине, и кад би они учинили све што је у њиховој моћи да пренесу светлост другима, колико би се много могло постићи! Не могу сви да буду проповедници Речи, али у својим домовима сви могу нешто да учине за Христа. Они могу чинити добра дела међу својим суседима. Кад би покренули свој ум и срце на рад, могли би да створе планове којима би били од користи, макар и у малој мери, где год се налазили.
Све је више прилика да будемо корисни, отварају се нове могућности за изношење Божје речи које ствара Божје провиђење, захтевају да жртвујемо своје време, ум и новац, мале и велике дарове, онолико колико нас је Бог благословио, да бисмо отворили пут за истину у мрачним пределима ове Земље, уздигли вредност праведности, и залагали за интересе Христовог царства. Небески анђели чекају уједињење са људима, да би многе душе могле да чују и да прихвате утицај Светога Духа, и онда се обрате.
Ми већ одавно ишчекујемо Господњи долазак; али чинимо ли све што је у нашој моћи да убрзамо Његов долазак? »Не доц­ни Господ с обећањем, као што неки мисле да доцни, него нас трпи јер неће да ко погине, него сви да дођу у покајање.« (2. Петрова 3,9) Док Господ непрестано ради, док је цело Небо укључено у рад на Земљи, привлачећи људе Христу и покајању, шта људи чине да постану канали светлости, и могу да сарађују са божанским силама? Питају ли се они свакодневно: »Господе, шта хоћеш да чиним?« (Дела 9,6) Примењују ли они самоодрицање, као што је то чинио Исус? Да ли су заиста покренути? Изливају ли своја срца у молитви Богу да би могли да приме Његову благодат, Божјег Светог Духа, и тако стекну мудрост да, у оквиру својих могућности и својих средстава, раде на спасавању душа које пропадају без Христа? (Review and Herald, 16. мај 1893)
**********
17. јун


ИСПУЊЕНИ ДУХОМ


»А ученици пуњаху се радости и Духа Светога.« (Дела 13,52)


Дело Светог Духа је неизмерно велико. Управо из тог Извора ономе који ради за Бога притичу сила и успех; Свети Дух је Утешитељ, као Христово лично присуство у души. Онај који гледа у Христа једноставном, дечјом вером постаје судеоник у божанској природи деловањем Светог Духа. Кад је вођен Божјим Духом, хришћанин може знати да је потпун у Ономе који је глава свему. Као што је био прослављен на дан Педесетнице, тако ће Христос поново бити прослављен у завршном делу проповедања Јеванђеља, када буде припремио народ да издржи коначни испит, у завршној битки велике борбе. 
Кад Земља буде обасјана Божјом славом, видећемо призор сличан ономе који је настао кад су ученици, испуњени Светим Духом, објављивали силу васкрслог Спаситеља. Небеска све­тлост је продирала у затамнеле умове оних које су обманули Христови непријатељи, тако су они одбацили лажну представу о Христу, јер деловањем Светог Духа сада су Га видели узвишеног као Принца и Спаситеља, који даје покајање Израиљу и опроштење греха. Христос је био прослављен силом Светога Духа који је починуо на људима.
Откривање Христа деловањем Светог Духа донело им је стваран доживљај Његове силе и величанства, па су у вери испружили своје руке к Њему, говорећи: »Верујем«! Тако је било у време раног дажда; али ће позни дажд бити још обилнији од раног. Спаситељ људи биће прослављен, а Земља ће бити обасјана сјајним зрацима Његове правде. Он је Извор светлости и светлост кроз одшкринута врата обасјава Божји народ, да би Га његови припадници могли уздићи у Његовом славном карактеру пред онима који се налазе у тами. (Home Missionary, 1. новембар 1893)
**********
18. јун


ДОТАКНУТИ СВЕТИМ ОГЊЕМ


» Одговори Јован свима говорећи: Ја вас крстим водом; али иде за мном јачи од мене, коме ја нисам достојан одрешити ремена на обући његовој; он ће вас крстити Духом Светим и огњем.« (Лука 3,16)


У прошлости је био грех приношење жртве на погрешном олтару, или потпаљивање тамјана туђом ватром. Ми смо у опа­сности да помешамо свето и обично. Божји свети огањ треба употребити уз наше дарове. Христос је прави олтар, а прави огањ је Свети Дух. Свети Дух је ту да надахне, поучи, води и усмерава људе, стварајући од њих поуздане саветнике. Ако се окренемо од Божијих изабраника, налазимо се у опасности да се обратимо туђим боговима и приносимо на погрешним олтарима...
Најсилније проповедање Речи неће ништа постићи, ако Дух не поучи и просветли оне који слушају. Ако Дух не ради са говорником и преко говорника, душе се неће спасавати нити ће се карактер мењати читањем Светога писма. Планирање и саветовање у вези са радом не сме бити такво да усмерава пажњу људском »ја«. Реч Божја је сила, мач у руци говорника. Међутим, Свети Дух даје Речи успех, животворну силу којом утиче на ум.
»И биће сви научени од Бога.« (Јован 6,45) Бог је тај који чини да светлост засија у људском срцу. Хоће ли моја браћа проповедници имати на уму да је неопходно да Бог буде признат као Извор наше снаге, а Дух као Утешитељ? Велики разлог због кога Бог тако мало може да учини за нас налази се у томе што заборављамо да жива сила долази кроз нашу сарадњу са Светим Духом. (Manuscript Releases, в. 2, р. 45.46.)
Дух стално показује души одсјај Божјих вредности. Божанска присутност као да лебди близу човека, и тада, ако ум одговори, ако се отворе врата срца, Исус улази и остаје у њему. Сила Духа делује у срцу и чини да воља тежи Исусу, живом вером и потпуним ослањањем на божанску силу да хоће и учини како је Њему угодно. Дух узима помоћ од Бога, онолико брзо колико душа одлучује и делује у складу са откривеном светлошћу. (Исто, стр. 46)
**********
19. јун


ДУХ ДАЈЕ ПРАВЕ РЕЧИ


»Јер ви нећете говорити, него Дух Оца вашега говориће из вас.« (Матеј 10,20)


Од свих дарова које Бог даје човеку, ниједан није драгоценији од дара говора, ако је посвећен Светим Духом. Својим језиком сведочимо и уверавамо; њиме изливамо молитве и хвале Богу и њиме исказујемо величанствене мисли о Откупитељевој љубави. Они који су оспособљени да просветле ум других, че­сто ће имати прилику да читају из Библије или књига које уче о истини, и тако донети осведочење душама.
Када Господњи глас зовне: »Кога ћу послати? И ко ће нам ићи«, божански Дух ставља у срце спреман одговор: »Ево мене, пошаљи мене!« (Исаија 6,8) Али имајте на уму да живо угљевље са олтара прво мора да дотакне ваше усне. Тада ће речи које ћете изговарати бити мудре и свете. Тада ћете имати мудрост да знате шта треба рећи, а шта прећутати. Нећете покушавати да истакнете колико сте се уздигли као теолози. Бићете опрезни да не пробудите борбен дух или предрасуде, тиме што бисте непромишљено изнели све тачке нашег веровања. Наћи ћете довољно тема о којима ћете говорити, а што неће изазвати противљење, већ ће у срцу пробудити жељу за дубљим познавањем Божје речи.
Господ жели да будете онај који осваја душу; иако не треба да људима намећете доктринарне тачке, ви треба да »будете свагда готови на одговор свакоме ко вас запита за ваше надање«. (1. Петрова 3,15) Зашто се бојати? Страхујте да ваше речи не зазвуче охоло, да не изговорите непромишљене речи, да ваше речи и држање не буду по Христовом обличју. Чврсто се повежите са Христом и износите истину онакву каква је у Њему. Срца не могу остати недирнута причом о откупљењу.
Док се учите Христовој кротости и понизности, сазнаћете шта треба да кажете људима; јер ће вам Свети Дух рећи које речи треба да изговорите. Они који схвате нужност да срце увек буде под бригом Светога Духа, биће оспособљени да сеју семе које ће никнути за вечни живот. То је прави рад еванђеоског радника. (Australasian Union Conference Record, 1. јул 1902)
**********
20. јун


ЉУДСКИ ГЛАС КАО БОЖАНСКИ ГЛАС


»Њему ћеш казати и метнућеш ове речи у уста његова, и Ја ћу бити с твојим устима и с његовим устима, и учићу вас шта ћете чинити.« (2. Мојсијева 4,15)


Кад онај који сарађује са Христом утискује истину у гре­шни­ково срце, тада глас љубави говори кроз њега. Небеске војске раде заједно са посвећеним људима, а Дух делује на душу неверника. Способност да се поверује долази од Бога у срце, и грешник прихвата сведочанство Божје речи.
Он се кроз благодатни утицај Светога Духа мења и постаје једно са Христом у духу и намери. Његова љубав према Богу расте, он гладује за праведношћу и чезне да што више буде налик свом Господару. Посматрајући Христа он се мења из славе у славу, из карактера у карактер, и постаје све сличнији Исусу. Испуњен је љубављу за Христа и дубоком, делотворном љубављу према душама које пропадају, и у њему се обликује Христос, Нада славе. »А који Га примише, даде им власт да буду синови Божји, који верују у име Његово.« (Јован 1,12) (Testimonies to Ministers, р. 220.221)
Нама је потребно више деловања Безграничног, а много мање поверења у људе. Морамо припремити народ да се одржи у дан Божјег доласка; морамо усмерити пажњу људи на голготски крст, разјаснити због чега је Христос учинио тако велику жртву. Морамо показати људима да је могуће да они поново буду верни Богу и послушни Његовим заповестима. Када грешник погледа на Христа као на Жртву за своје грехе, тада људи нека се повуку. Нека јаве грешнику да је Христос Жртва помирења за грехе наше, »не само наше него и свега света«. (1. Јованова 2,2)
Охрабрите га да потражи мудрост од Бога; јер у усрдној молитви он ће се научити путу Господњем много боље, него кад би му о томе говорио човек. Увидеће да је преступ закона проузроковао смрт Сина безграничног Бога, и тако омрзнути грехе који су ранили Исуса. Док буде гледао у Исуса као саосећајног, нежног Првосвештеника, његово срце биће уведено у покајање. (Исто, стр. 220)
**********
21. јун


ЉУБАВ – НАЈБОЉА ПОХВАЛА ЗА ИСТИНУ


»По том ће сви познати да сте Моји ученици, ако узимате љубав међу собом.« (Јован 13,35)


Човек може да сарађује са Богом у извршавању великог дела откупљења. Бог допушта сваком човеку личну област деловања, али Он је дао своју Реч да буде водич у животу. Он је дао и Светога Духа као силу која је довољна за победу над свим урођеним и стеченим склоностима ка злу, и за утискивање Божијег карактера у човека, а кроз њега и на све оне који ће се наћи у његовој области утицаја.
Човек је позван да сарађује са Богом, да открива Његову ми­лост, Његову доброту и Његову љубав, и тако врши утицај на друге. Сваки човек мора да постане инструмент преко кога Свети Дух може деловати. Он то може постати само препуштајући све своје способности бризи Духа. Бог је дао свог Духа на дан Педесетнице и кроз Његово деловање на срца људи могао је да утиче на све са којима су ученици долази у додир.
Преко наших пријатељских или породичних односа са људским бићима сличним нама, можемо извршити оплемењујући утицај. Они који су уједињени заједничком надом и вером у Христа Исуса могу бити на благослов једни другима. Исус каже: »Љубите један другога; као што Ја вас љубих.« (Јован 13,34) Љубав није само покретачка сила, пролазно осећање, зависна од околности; она је живо начело, трајна сила. Душа се напаја потоцима чисте љубави, која тече из Христовог срца, попут извора који никада не пресушује.
О, како срце оживљава, како се побуде оплемењују, а осећања продубљују у оваквој заједници! Одгајани и учени добрим поступцима од Светога Духа, Божија деца воле једни друге, стварно, искрено, несебично, »без хатера (пристрасности) и нелицемерно«. (Јаков 3,17) То је зато тога што срце воли Исуса. Наша узајамна осећања извиру из заједничког односа са Богом. Ми смо једна породица, ми волимо једни друге као што Он воли нас. Када се упореде са овим стварним, посвећеним и делотворним осећањима, тада световна плитка учтивост, неискрено претеривање у исказивању пријатељства, изгледају попут кукоља према житу. (Ellen G. White 1888 Materials, р. 1508.1509)
**********
22. јун


ОЗБИЉАН РАД И ОСЛОБАЂАЊЕ ОД ТЕРЕТА


»Зато сам добре воље у слабостима, у ружењу, у невољама, у прогоњењима, у тугама за Христа: Јер кад сам слаб онда сам силан.« (2. Коринћанима 12,10)


Људи превише гледају на своје потешкоће и искушења. Али кад забораве себе и погледају патње и потребе других, више неће имати времена да преувеличавају личне тегобе. Озбиљан рад за Господа рецепт је против пролазних недаћа; помоћ за подизање терета, које је Христос понео ради свих својих наследника олакшаће наше терете, и они нам више неће изгледати вредни спомена. Стварни, поштен рад запослиће ум и донети му здравље тиме што ће мишиће запослити здравим напором. Стално размишљање о болестима и терету је оно што убија. Треба да се задовољимо ношењем терета свакодневних дужности; а што се тиче огромног притиска сутрашњих непознаница, оставимо те бриге за време када ћемо се неодложно суочити са њима.
Сада смо позвани да се поучимо да бисмо могли да обављамо дело које нам је Бог поверио, али то неће оптеретити наш живот. Најпонизнији могу да имају удела у делу и удела у награди, кад наступи време крунисања и кад Христос, наш Заступник и Откупитељ, постане Цар својих откупљених поданика. Ми сада морамо да учинимо све што је у нашој моћи да се као појединци посветимо Богу. Нису нам потребни јачи, или даровитији, или ученији људи ради изношења истине за ово време; него људи који познају Бога и Исуса Христа, кога је Он послао.
Лична побожност оспособиће сваког радника, јер га Свети Дух подржава; истина за ово време постаје сила, зато што су његове свакодневне мисли и сва његова дела усмерени Христу. Он има Христа у себи; и најпонизнија душа, повезана са Исусом Христом, постаје силна и њена дела остају. Нека нам Бог помогне да разумемо божанску вољу и да је извршавамо свим срцем, без оклевања, и онда ћемо се радовати у Господу. (Home Missionary, 1. новембар 1897)
**********
23. јун


ДУХ ДАЈЕ УСПЕХ ЉУДИМА


»Кад, дакле, ви зли будући, умете добре даре давати деци својој, колико ће више Отац небески дати Духа Светога онима који ишту у Њега.« (Лука 11,13)


	Обећање о дару Светога Духа не схватамо у потпуности; предности које бисмо уживали примајући Њега довољно не ценимо. Бог жели да се Његова Црква ухвати вером за Његова обећања, и да тражи силу Светог Духа да им помогне у свакој прилици. Он нас уверава да је вољнији да да Светог Духа онима који то затраже, него што су родитељи спремни да дају добре дарове својој деци. Будући да свако може да прими небеско помазање, »није потребно да вас ко учи« (1. Јованова 2,27), и зато не постоји оправдање за избегавање одговорности; ниједна дужност не сме се избегавати, ниједна обавеза занемаривати. Христос је обновитељска сила, која делује у сваком и преко сваког војника посредством Светога Духа. Деловање Божијег Духа даће успех раду свих оних који су вољни да признају Његово вођство.
Бог делује на сваки ум који је отворен за утицај Његовог Светог Духа. Он шаље веснике да упозоре људе у свим местима. Бог проверава оданост својих цркава и њихову спремност да буду послушне вођству Духа. Знање треба умножавати. Небески гласници трагају за сваким могућим начином да упозоре људе на долазак суда, износећи добру вест о спасењу кроз нашега Господа Исуса Христа. Мерило праведности треба узвисити.
Божји Дух делује на срца људи и они који прихвате Његов утицај постаће светлост свету. Свуда се могу видети како преносе другима светлост коју су примили, као што су то чинили и апостоли после изливања Светога Духа на дан Педесетнице. И док чине све да њихова светлост светли, они примају све већу силу Духа. Земља је осветљена Божијом славом. (Australasian Union Conference Record, 1. април 1898)
**********
24. јун


ПОТПУНА ЗАВИСНОСТ ОД БОГА


»И ја дошавши к вама, браћо, не дођох с високом речи или премудрости да вам јављам сведочанство Божје. Јер нисам мислио да знам што међу вама осим Исуса Христа, и то распетога. И ја бејах међу вама у слабости, и у страху и у великом дрхтању.« (1. Коринћанима 2,1-3)


Доћи ће времена када ће Црква бити прожета божанском силом, што ће се показати у озбиљном раду; јер ће животодавна сила Светога Духа надахнути њене вернике да крену напред и доведу душе Христу. Али када то наступи, и најозбиљнији радници биће безбедни само дотле док се ослањају на Бога сталном, озбиљном молитвом. Они ће морати усрдно да вапе да би Христовом милошћу били сачувани од поноса због својих достигнућа, или од претварања личног рада у свог »спаситеља«. Они морају стално да гледају у Исуса да би схватили да Његова сила обавља посао, јер ће само тако моћи сву славу да припишу Богу.
Бићемо позвани да уложимо најодлучније напоре у проширење Божјег дела, а у томе ће најважнија бити молитва нашем небеском Оцу. Потребно је молити се у осами, у породици и цркви. Наши домови морају се довести у ред, а озбиљни напори морају се усмерити тако да се сваки члан породице заинтересује за мисионарски рад. Морамо учинити све да се и наша деца целим срцем укључе у озбиљан рад за изгубљене, да би у свако време и на сваком месту на најбољи начин представила Христа.
Међутим, немојмо заборавити да како се рад буде ширио, а ми постанемо успешнији у обављању посла који нам је поверен, постоји опасност да се поуздамо у људске планове и методе. Појавиће се и склоност да се мање молимо и покажемо мање вере. Бићемо у опасности да изгубимо осећање зависности од Бога, који Једини може дати успеха нашем раду; али и поред такве чињенице, нека нико не мисли да ми као људи треба мање да се трудимо. Не, ми не смемо чинити мање, него још више, примајући небески дар, Светога Духа. Свет у својој властитој мудрости не познаје Бога, и свака се људска сила природно, у већој или мањој мери, опире Богу. Ми морамо да гледамо у Ису­са и сарађујемо са небеским силама, стално се молећи Оцу у Ису­сово име. (Review and Herald, 4. јул 1893)
**********
25. јун


СЛЕДИТИ ВОЂИНА УПУТСТВА


»Ти, дакле, трпи зло као добар војник Исуса Христа; јер се никакав војник не заплеће у трговине овога света да угоди војводи.« (2. Тимотију 2,3.4)


Остало нам је мало времена за борбу; тада ће Христос доћи и ово ће се раздобље човекове побуне завршити. Тада ћемо уложити последње напоре да радимо са Христом и ширимо Његово царство. Неки који су стајали у првим борбеним редовима, ревносно се опирући злу које је навирало, падају вршећи своју дужност; други жалосно гледају пале јунаке, али немају времена да зауставе свој рад. Они морају да збију своје редове, да преузму заставу из руку које је окаменила смрт, и да новом снагом одбране истину и Христову част. Као никада раније треба подићи устанак против греха, против сила таме. Време захтева енергичну и одлучну акцију оних који верују у садашњу истину. Они треба да проповедају истину речима и примером.
Ако нам се време чекања нашег Ослободиоца учини предугим, ако скрхани невољама или изнурени патњама подлежемо нестрпљењу у жељи да се наше послање оконча, и примимо часну награду после борбе, имајмо на уму, и нека та мисао умири свако гунђање, да нас Бог оставља на овој Земљи да бисмо кроз невоље и борбе усавршили хришћански карактер, да бисмо се боље упознали са Богом, нашим Оцем, и са Христом, нашим Старијим Братом, и обавимо задатак који нам је Господар поверио, да задобијемо многе душе за Христа, да радосног срца чујемо речи: »Добро, слуго добри и верни... уђи у радост Господара својега.« (Матеј 25,21)
Буди стрпљив, хришћански ратниче. Још само мало, и доћи ће Онај који треба да дође. Ноћ исцрпљујућег чекања, стражарења и оплакивања готово је на измаку. Награда ће ускоро доћи; ускоро ће осванути зора вечног дана. А сада нема времена за спавање, нема времена за препуштање узалудном жаљењу. Онај који се усуђује да сада дрема пропустиће драгоцене прилике да чини добро. Нама је дарована блажена предност да сакупљамо снопове у великој жетви; свака спасена душа биће још једна звезда на круни Исуса, нашег вољеног Откупитеља. Ко жели да сада одложи оружје, када ће, ако још мало не истраје у борби, постићи нове победе и сакупити нове трофеје за вечност? (Review and Herald, 25. октобар 1881)
**********
26. јун


БУДНИ СТРАЖАРИ


»И знајући ово време да је већ час дошао да устанемо од сна; јер нам је сад ближе спасење неголи кад веровасмо.« (Римљанима 13,11)


Браћо моја, у вама мора да царује Исус, а ваше »ја« мора умрети. Морамо се крстити Светим Духом, и тада нећемо седети и безбрижно говорити: »Шта мора бити, биће; пророчанство се мора испунити.« О, пробудите се, молим вас, пробудите се! Јер је пред вама најсветија одговорност. Попут верних стражара треба да видите мач који се приближава и упозорите људе, да не би због незнања изабрали пут који би избегли да су сазнали за истину.
Господ нас је просветлио у вези са оним што долази на Земљу да бисмо могли просветлити друге, јер и Он нас неће сматрати невинима ако будемо мирно седели скрштених руку бавећи се стварима од мањег значаја. Ум многих заокупљен је свађама и сукобима, па они тако одбацују светлост дату преко сведочанстава, јер се не слаже са њиховим личним мишљењем.
Бог не присиљава ниједног човека да ступи у Његову службу. Свака душа мора да одлучити за себе хоће ли или не пасти на Стену и разбити се. Небо запрепашћено прати духовну отупелост која преовладава у свету. Свако од вас понаособ мора да отвори своје поносито срце Божијем духу. Своје интелектуалне способности треба да посветите у служби Богу. Божја сила која мења мора деловати на вас, да би се ваш ум обновио Светим Духом, да бисте стекли ум који је имао и Христос.
Ако стражари заспу омамљени сотониним опијатима и не препознају глас правог пастира, и не упозоре народ, кажем вам у страху Божјем да ће они бити криви за крв многих душа. Стражари морају бити потпуно будни, људи који не дремају на дужности ни дању ни ноћу. Они јасном трубом морају дати знак тако да људи могу да препознају и одбаце зло, а изаберу добро. Отупелост и безбрижна равнодушност не могу се оправдати. Свуда око нас налазе се хридине и подводне стене које ће разбити наше лађе у парампарчад, и оставити нас беспомоћно насукане, ако не узмемо Бога за своје уточиште и помоћ. (Review and Herald, 24. децембар 1889)
**********
27. јун


ЦЕЛО НЕБО ПРАТИ СПАСАВАЊЕ ДУША


»Јер Бог беше у Христу,и свет помири са Собом, не примивши им греха њихових, и метнувши у нас реч помирења.« (2. Коринћанима 5,19)


У делу спасавања људи, људи и анђели морају усклађено радити, поучавајући Божјој истини оне који нису упознати са њом, да би могли да се ослободе окова греха. Само истина може да ослободи људе. Слобода коју доноси познавање истине мора да буде објављена сваком створењу. Наш небески Отац, Исус Христос и небески анђели, сви су заинтересовани за ово велико и свето дело.
Човеку је дата узвишена предност да открива божански карактер у несебичном настојању да спасе човека из јаме пропасти у коју је гурнут. Свако људско биће које прихвати просветљење Светим Духом, треба да буде употребљено у испуњењу овог божански постављеног циља. Христос је глава своје Цркве, и она ће Га још више прославити када се сваки њен део буде укључио у дело спасавања душа...
Више је радости на Небу за једног грешника који се каје него за деведесет и девет оних који сматрају да им покајање није потребно. Кад чујемо за успех у проповедању истине у неком месту, нека се цела црква удружи у песми радости и нека се хвала диже Богу. Нека се име Господње прослави преко нас, и бићемо надахнути већом жељом да постанемо Божји сарадници. Господ нас позива да испунимо његов налог: »Идите по свему свету и проповедајте Јеванђеље свакоме створењу.« (Марко 16,15) Међутим, потребно је да оставимо више места деловању Светога Духа, да би се радници могли сјединити и напредовати као једна моћна, уравнотежена војна јединица.
Нека сви имају на уму да »смо гледање свету, и анђелима, и људима«. (1. Коринћанима 4,9) Свако од нас треба да се у кротости и страху пита: »Шта је моја дужност?« Потпуно посве­ћење Божјој служби откриће преображавајући утицај Светог Духа на сваком кораку дуж нашег пута. (Review and Herald, 16. јул 1895)
**********
28. јун


НЕБЕСКЕ СИЛЕ НАС ЧЕКАЈУ 


»Јер ако признајеш устима својим да је Исус Господ, и верујеш у срцу свом да Га Бог подиже из мртвих, бићеш спасен. Јер се срцем верује за правду, а устима се признаје за спасење.« (Римљанима 10, 9.10)


Господ позива да се сваки таленат и способност употребе. Када непримерена лењост и равнодушност буду нестале из Цркве, тада ће се Господњи Дух величанствено показати; божанска сила ујединиће се са људским напорима, Црква ће пратити деловање провиђења Господа над војскама и сви ће бити обасјани светлошћу истине, познањем Бога и Исуса Христа кога је Он послао. Као у време апостола, многе ће се душе окренути Господу. Земља ће бити осветљена славом небеског анђела.
Да би свет био осведочен у грех као преступ Божјег закона, Свети Дух мора да делује преко људских оруђа. Црква сада мора да се подигне из своје самртне обамрлости; јер Господ чека да благослови свој народ који ће препознати узвишене благослове, и који ће их пренети даље блиставим зрацима светлости. »И покропићу вас водом чистом, и бићете чисти; ...И Дух свој метнућу у вас, и учинићу да ходите по Мојим уредбама и законе Моје да држите и извршујете.« (Језекиљ 36, 25-27)
 Ако ће од пустиње у Цркви настати плодно тло, и ако ће од плодног тла настати шума, онда ће се то догодити када се Божји Свети Дух излије на Његов народ. Небеске силе већ одавно чекају људе, вернике Цркве, да сарађују са њима у великом делу које треба обавити. Они чекају на тебе. Поље је тако велико и циљ је тако свеобухватан да ће свако посвећено срце бити подстакнуто да ступи у службу као оруђе Божје силе...
Нека сви који верују у истину за ово време оставе по страни све разлике. Оставите по страни завист, зао говор и зле мисли. Уједините се, уједините се. »Душе своје очистивши у по­слу­шању истине. Духом за братољубље недволично, од чиста срца љубите добро један другога.« (1. Петрова 1,22) (General Conference Bulletin, 28. фебруар 1893)
**********
29. јун


ВРЕМЕ НЕ ТРЕБА ГУБИТИ


»Жетва је прошла, лето минуло, а ми се не избависмо.« (Јеремија 8, 20)


Господ долази. Историја овога света ускоро ће се завршити. Да ли сте спремни да станете пред Судију целе Земље? Имајте на уму »суд без милости који не чини милости«. (Јаков 2,13) Како ће страшно бити кад се у последњем великом дану открије да ће они са којима смо били блиско повезани, бити заувек одвојени од нас; видети чланове наших породица, можда и нашу децу, заувек изгубљену; схватити да су међу изгубљенима они који су посећивали наше домове и јели за нашим столом. Тада ћемо по­ставити себи питање: »Да ли је то због моје нестрпљивости, мог нехришћанског понашања; да ли је због тога што моје ја није било под бригом Светога Духа, Христова вера за њих постала удаљена?«
Свет мора бити упозорен и упознат са скорим Господњим доласком. Имамо још само мало времена за рад. Многе су године отишле у вечност, које смо могли боље искористити да смо тражили најпре царство Божје и Његову правду, и да смо преносили светлост другима. Бог позива свој народ који има велику светлост, у који је уложено много труда, и који је утемељен у истини, да сада као никада раније ради за себе и за друге. Искористите сваку могућност; запослите сваку способност, сваки поверен таланат; употребите сву светлост коју вам је Бог даровао да чините добро другима. Не покушавајте да будете проповедници; него постаните Божје слуге.
Што радници буду боље разумевали истину, то ће се она више откривати у још блиставијем светлу. Док се трудите да просветлите друге, ваш ум биће под светим утицајем Божјег Духа, а ваша пажња биће усмерена према стварима које имају вечни значај. У тим настојањима и уз молитве за божанску светлост, ваша срца биће дотакнута оживљавујућим утицајем Божје благодати; ваша осећања заискриће већим божанским жаром, а ваш целокупни хришћански живот постаће стварнији, озбиљнији, испуњенији молитвом. Тако ћете Христа ради који пребива у вашем срцу постати Божји сарадници. (Home Missionary, 1. фебруар 1898)	
**********
30. јун


МОЛИТВА ЗА ИЗЛИВАЊЕ ДУХА


»Као што си Ти Мене послао у свет, и Ја њих послах у свет; Ја посвећујем Себе за њих, да и они буду освећени истином. Не молим пак само за њих, него и за оне који Ме узверују њихове речи ради.« (Јован 17,18-20)


Небески мој Оче, долазим сада пред Тебе, таква каква сам, сиромашна и без икаквих заслуга, и зависна од Тебе. Молим Те да мени и овом народу дарујеш милост која усавршава хришћански карактер. Хоћеш ли се сажалити на овај народ? Нека Твоја светлост обасја сваки кутак ума, сваку одају храма душе. Спаситељу мој, Ти си дао свој живот да би искупио своје наслеђе, и да би они као победници могли ући у Божје царство, из ког неће више никада изаћи. Благослови оне који су исказали жељу да Теби служе. Излиј свога Духа на њих.
Молим Те, небески Оче, допусти да Твој Свети Дух дође на овај народ. Нека се покаже Твоје спасење. Додирни њихова срца и учини их веома нежним. Омекшај их својим Светим Духом, и помози им да виде дело које треба да обаве за своје суседе и људе који пропадају свуда око њих. О, пробуди их да схвате своју одговорност! Учини да своје хаљине карактера оперу и убеле их у крви Јагњетовој. Хоћеш ли их узети у загрљај своје милости? Утичи на њих својим Светим Духом, да покушају и допусте да њихова светлост обасја оне који не познају истину. Доведи своју Цркву у ред, о Господе, да би радила за душе.
Спаситељу мој, откриј Себе овом народу. Нека се Твоја љубав покаже. О, нека је сви виде! Чувај свој народ, да сотона не би остварио свој наум и завео их на свој пут. Помози им да се пробију кроз свако противљење, да на крају своје круне положе пред Исусове ноге у Божјем граду; и Твоме ће имену припасти сва слава. Амин. (Review and Herald, 16. јул 1908)
**********