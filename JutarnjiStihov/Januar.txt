**********
1. јануар


ОБЕЋАЊЕ ДУХА


»Ја ћу умолити Оца, и даће вам другог Утешитеља да буде с вама вавек.« Јован (14,16)


Кад је својим ученицима дао обећање о Духу, Христос се приближавао завршетку своје земаљске службе. Стајао је у сенци крста, са потпуним сазнањем о терету кривице који треба да почине на Њему као Ономе који ће понети грехе. Пре него што је предао Себе на жртву, упознао је своје ученике са најважнијим и најпотпунијим даром који им је наменио – даром који ће им бити надохват руке као немерљив извор Његове благодати.
»Ја ћу умолити Оца«, рекао је Он, »и даће вам другог Утешитеља да буде с вама вавек: Духа истине, којега свет не може примити, јер га не види нити Га познаје; а ви Га познајете, јер у вама стоји, и у вама ће бити.« (Јован 14,16.17) Спаситељ је говорио о времену у коме ће Свети Дух доћи да обави моћно дело као Његов представник. Зло које се током столећа нагомилавало мора да буде заустављено божанском силом Светог Духа.
Обећање о Светоме Духу није ограничено ни на доба ни на расу. Христос је изјавио да ће божански утицај Његовог Духа бити са Његовим следбеницима све до краја. Од дана Педесетнице до данашњег времена, Утешитељ је био послан свима који су се потпуно предали Господу и Његовој служби. Свима који су прихватали Христа за свог личног Спаситеља, Свети Дух је долазио као Саветник, Онај који посвећује, Водич и Сведок. Што су ученици пажљивије следили Исуса, то су јасније и снажније сведочили о љубави свога Откупитеља и Његовој спасоносној благодати. Људи и жене који су током дугих столећа прогонства и невоља у великој мери уживали присутност Светога Духа у свом животу, стајали као знаци, као чудо у свету. Пред анђелима и људима откривали су преображавајућу моћ откупитељске љубави.« (Апостолска црква – Христовим трагом, стр. 32.33)
**********
2. јануар


УТЕШИТЕЉ


»А кад дође Он, Дух истине, упутиће вас на сваку истину; јер неће од Себе говорити, него ће говорити што чује, и јавиће вам што ће бити унаредак.« (Јован 16,13)


Како можемо опстати у дан пробе, ако не разумемо Христове речи? Он је рекао: »Ово вам казах док сам с вама; А Утешитељ, Дух Свети којега ће Отац послати у име Моје, Он ће вас научити свему и напоменуће вам све што вам рекох.« (Јован 14,25.26) Свети Дух треба да нас подсети на Христове речи. Тема коју је Христос одабрао, да о њој проговори својим ученицима у својим последњим сатима, била је управо служба Светога Духа. Он је пред њима открио широко поље истине. Они треба да приме Његове речи вером, а Утешитељ, Свети Дух, треба да их подсећа на све њих.
Утеха коју је Христос дао у овом обећању налази се у чињеници да божански утицај треба да буде са Његовим следбеницима до самог краја. Међутим, људи ово обећање данас не прихватају и не верују у њега, па му зато и не придају пажњу, нити се његово испуњење запажа у искуству Цркве. Обећање о дару Божијега Духа је предмет који Црква слабо разматра. Оно не оставља никав траг у животу људи, па је и резултат очекиван – духовна суша, духовна тама, духовно пропадање и смрт. Неважне теме заокупљају ум и живот, али божанска сила која је неопходна за раст и напредак Цркве и која би, кад бисмо је имали, донела све остале благослове, недостаје – иако нам је понуђена у неограниченом изобиљу. Све док се Црква задовољава малим, она не испуњава услове да од Бога прими велико. Али зашто нисмо гладни и жедни дара Светога Духа, кад је то средство којим се одржава чистота срца? Господ је одредио да божанска сила делује удружена са људским напорима.
Веома је важно да хришћанин схвати значење обећања о Светоме Духу пре Другог доласка нашега Господа Исуса. Говорите о томе, молите се за то, проповедајте о томе; јер је Господ више спреман да дарује Светога Духа него што су родитељи вољни да дају добре дарове својој деци. (Review and Herald, 15. новембар 1892)
**********
3. јануар


ПРИРОДА ДУХА ЈЕ ТАЈНА


»Духа истине, којега свет не може примити, јер Га не види нити Га познаје; а ви Га познајете, јер у вама стоји, и у вама ће бити .« (Јован 14,17)


За нас није битно да будемо способни да одредимо суштину Светога Духа. Христос нам је казао да је Свети Дух Утешитељ: »Дух истине који од Оца излази«. О Светом Духу јасно је речено да »неће говорити сам од себе« у делу упућивања људи на сваку истину. (Јован 15,26; 16,13)
Природа Светога Духа је тајна. Ми је не можемо објаснити, зато што нам је Господ није открио. Људи развијене маште могу пронаћи неке текстове из Светог писма и повезати их са људским учењем, али прихватање тих гледишта неће ојачати Цркву. Што се тиче таквих тајни, које су предубоке за људски ум, ћутање је злато.
Служба Светога Духа јасно је представљена Христовим речима: »И када Он дође, покараће свет за грех, за праведу, и за суд.« (Јован 16,8) Свети Дух нас управо осведочава у грех. Ако грешник одговори на оживљавајући утицај Духа, биће поведен на покајање и схватиће важност послушности Божјим захтевима.
Грешнику који се каје, који је гладан и жедан праведности, Свети Дух открива Јагње Божје које је узело на Себе грехе света. Христос је рекао: »Јер ће од Мојега узети и јавиће вам«. »Он ће вас научити свему и напоменуће вам на све што вам рекох.« (Јован 16,14; 14,26)
Свети Дух је дат као средство обновљења, да учини дело­творним спасење стечено смрћу нашег Откупитеља. Дух се непрестано труди да привуче пажњу људи на Велику Жртву која је принесена на крсту на Голготи, да људима разоткрије Божју љубав, да осведоченој души прикаже драгоцене поуке Писма. (Апостолска црква – Христовим трагом, стр. 35)
**********
4. јануар


ДУХ ЈЕ СВЕДОК


»Овај Дух сведочи нашем духу да смо деца Божија.« (Римљанима 8,16)


Овај Дух сведочи нашем духу да смо деца Божија, какве су последице тога? Душа која верује ступа у савршену покорност Божјој вољи. Величанство Неба прихватило је свети, пријатељски однос са оним који целим срцем тражи Бога, а Божије дете, кроз обилну објаву Његове благодати, омекшава и постаје зависно попут детета. Предајте свој живот и тело Богу у савршеном поверењу у Његову силу и вољу да вас благослови, такве какви јесте – беспомоћни и недостојни. »А који Га примише, даде им власт да буду синови Божји, који верују у име Његово.« (Јован 1,12)
Немојте постати узнемирено активни, него ревносни у ве­ри, са једним циљем – привући душе Исусу Христу, распетом Отку­питељу. Проповед заснована на логици, која осведочава ум, неће извршити тај задатак. Неопходно је уверити срце и претопити га у нежност. Воља мора да се потчини Божјој вољи, а сви планови усмере према Небу. Морате се хранити из речи живога Бога. Она мора да буде стварно унесена у живот. Она мора да обузме целог човека и управља њиме…
Кад имамо трајно поверење у Исуса, тада ћемо постати оно што приносимо Богу. Ми ћемо се ослањати на правду и посредовање Исуса Христа као нашу једину наду. Тада нема збуњености, неповерења, јер у вери видимо Исуса као Онога који је од Бога управо одређен да изврши велико дело, да очисти грехе целога света. Он се свечано заветовао да посредује за све који долазе Богу преко Њега, и да им дарује спасење, ако само желе да верују. Нама је дарована та предност да храбро приђемо пре­столу благодати, да бисмо могли примити милост и наћи благодат као помоћ у време потребе. (Manuscript Releases, в. 14, р. 276.277)
**********
5. јануар


ХРИСТОВ ПРЕДСТАВНИК


»Него вам Ја истину говорим: боље је за вас да Ја идем: јер ако Ја не идем, Утешитељ неће доћи к вама; ако ли идем, послаћу Га к вама.« (Јован 16,7)


Утешитељ је назван »Духом истине«. Његово је дело да одреди и чува истину. Он се најпре настањује у срцу као Дух истине, и тако постаје Утешитељ. Утеха и мир су у истини; прави мир и утеха не могу се наћи у заблуди. Лажним теоријама и традицијама сотона стиче власт над умом. Усмеравајући људе лажним вредностима, он изопачује карактер. Свети Дух говори уму преко Светога писма и утискује истину у срце. Он тако разоткрива грешке и уклања их из душе. Управо Духом истине, делујући преко Божије речи, Христос приводи свој изабрани народ Себи.
Описујући својим ученицима службу Светога Духа, Исус је хтео да их надахне радошћу и надом, која је испуњавала и Његово срце. Он се радује изобилној помоћи коју је усмерио својој Цркви. Свети Дух је највећи од свих дарова које је Он могао да затражи од свог Оца за уздизање Његовог народа. Дух треба да им буде дарован као обновитељска сила, јер би без тога Христова жртва била узалудна. Сила зла је вековима напредовала, и потчињавање људи у том сотонском заточеништву је било зачуђујуће. Греху је могуће одупрети се и надвладати га једино силним деловањем треће личности Божанства, која не долази у некој умањеној енергији, већ у пунини божанске снаге. Дух чини делотворним оно што је постигао Откупитељ света. Духом се чисти срце. Верник духом постаје судеоник у божанској природи. Христос је свог Духа дао као божанску снагу да надвлада све наслеђене и стечене склоности ка злу, и свој лични карактер утисне у своју Цркву. (Review and Herald, 19. новембар 1908)
**********
6. јануар


НЕБЕСКИ ГОЛУБ


»И сведочи Јован говорећи: Видех Духа где силази с Неба као голуб, и остаде на Њему.« (Јован 1,32)


Христос је наш Пример у свему. Као одговор на Његову молитву упућену Оцу, небо се отворило, и Дух је у облику голуба сишао и починуо на Њему. Божији Свети Дух мора да буде у вези са човеком и да почива у срцу послушних и верних. Светлост и снага стићи ће до свих који их озбиљно траже у жељи да добију мудрост да се супротставе сотони и победе у време кушања. Ми морамо да победимо као што је Христос победио.
Исус је отпочео своју јавну службу усрдном молитвом. Његов пример указује на чињеницу да је молитва неопходна у успешном хришћанском животу. Он је стално био у заједници са својим Оцем и Његов живот је за нас савршени пример који треба да прихватимо. Он је ценио предност молитве, а Његов рад показао је вредности настале из заједнице са Богом. Истраживањем записа о Његовом животу, можемо видети да се Он у свим важнијим приликама повлачио у шуму, или у самоћу планина, и тамо упућивао озбиљну, истрајну молитву Богу. Често је целе ноћи посвећивао молитви пре него што је био позван да учини неко велико чудо. Током ових ноћних молитвених сати, након напорног дана, Он је саосећајно отпуштао своје ученике, да се врате свом дому, одморе се и наспавају, док се Он у сузама молио и упућивао усрдне молбе Богу за људски род.
Исус се припремао за службу и јачао за борбу против искушења уз помоћ Божије благодати која Му је стизала као одговор на молитву. Ми зависимо од Бога за успех у свом хришћанском животу, а Христов пример отвара пред нама стазу којом можемо стићи до вечног извора снаге. Из тог извора можемо да црпимо благодат и силу да се одупремо непријатељу и изађемо као победници. Христос је на обалама Јордана упутио молитву као Представник човечанства, а отворено Небо и глас одобравања дају нам сигурност да Бог прихвата човечанство по заслугама свог Сина. (Signs of the Times, 24. јул 1893)
**********
7. јануар


НЕВИДЉИВ ПОПУТ ВЕТРА


»Дух дише где хоће, и глас Његов чујеш, а не знаш одкуда долази и куда иде; тако је сваки човек који је рођен од Духа.« (Јован 3,8)


Ветар се чује у гранама дрвећа, јер изазива шуштање лишћа и цветова; али, ипак, невидљив је и нико не зна откуда долази и куда иде. Тако је и са радом Светога Духа у срцу. Новорођење се не може боље објаснити него што се може објаснити кретање ветра. Неко можда није у стању да тачно одреди време и место обраћења, али то не доказује да је он необраћен. Силом која је исто тако невидљива као ветар, Христос непрекидно ради на срцу. Мало-помало, можда несвесно за онога који их прима, настају утисци који привлаче душу Христу. Они се могу примити размишљањем о Њему, читањем Писма или слушањем речи живог проповедника. А онда одједном, када Дух упути непосреднији позив, душа се радосно предаје Исусу. Многи ово називају изненадним обраћењем; али то је исход дугих позива Божијег Духа – стрпљивог, дуготрајног процеса.
Иако невидљив, деловање ветра види се и осећа. Тако ће се рад Духа на души показати у сваком поступку онога који је осетио Његову спасоносну силу. Када Божији Дух освоји срце, Он преображава и живот. Грешне мисли се одбацују, рђава дела напуштају; љубав, понизност и мир заузимају место гнева, зависти и свађе. Радост заузима место жалости, а лице одсјајује небеском светлошћу. Нико не види руку која подиже терет или запажа светлост која силази из небеских дворова. Благослов долази онда када се душа вером покорава Богу. Тада сила, невидљива за људско око, ствара ново створење по Божијем обличју.
Ограниченим умовима немогуће је да схвате дело откуп­ље­ња. Његова тајна превазилази људско знање; ипак онај који прелази из смрти у живот схвата да је то божанска стварност. Почетак откупљења можемо препознати кроз лично искуство. Његов исход допире до вечних времена. (Чежња векова, стр. 172.173; оригинала)
**********
8. јануар


УЉЕ У СВЕТИЉКАМА


»И луде узевши жишке своје не узеше са собом уља. А мудре узеше уље у посудама са жишцима својим.« (Матеј 25,3.4)


Многи спремно примају истину, али не успевају да је одрже у свом животу, тако да њен утицај није трајан. Они су као неразумне девојке које нису имале уља у својим светиљкама. Уље је симбол Духа Светога, који долази у живот вером у Исуса Хри­ста. Они који са много молитве озбиљно истражују Свето писмо, који се у чврстој вери ослањају на Бога, који су послушни Његовим заповестима, биће међу онима који су представљени мудрим девојкама. Учења из Божије речи нису да и не, већ да и амин.
Захтеви Јеванђеља су далекосежни. Апостол каже: »И све што год чините речју или делом, све чините у име Господа Исуса Христа хвалећи Бога и Оца кроза Њ.« (Колошанима 3,17) »Ако, дакле, једете, ако ли пијете, ако ли што друго чините, све на славу Божију чините.« (1. Коринћанима 10,31) Практична побожност се не гради тако што се великим библијским истинама даје место у предворју срца. Библијска вера мора да испуни мале и велике прилике у животу. Она мора да створи дубоке побуде и начела, која ће обликовати хришћански карактер и начин деловања…
Уље, које је толико потребно онима који су представљени као неразумне девојке, није нешто што се ставља споља. Они треба истину да унесу у светилиште свог живота, да би могла да га очисти, обнови и посвети. Њима не треба теорија; њима су потребна света учења Библије, која нису непоуздане и неповезане доктринарне теме, већ живе истине које обухватају вечне интересе и своје средиште имају у Христу. У Њему је заокружен цео систем божанске истине. Спасење душе вером у Христа је темељ и стуб истине.
Они који живе правом вером у Христа, показују је светошћу карактера, послушношћу Божијем закону. Они схватају да истина која је у Исусу досеже до Неба и обухвата вечност. Такви разумеју да хришћански карактер треба да представи Христов карактер и да буде пун благодати и истине. Њима је даровано уље благодати, које увек светли живом светлошћу. Свети Дух у срцу верника чини га потпуним у Христу. (Review and Herald, 17. септембар 1895)
**********
9. јануар


СТАЛНО ПРОТИЦАЊЕ УЉА


»И опет проговорих и рекох му: Шта значе оне две гране маслинове, што су међу две цеви златне, из којих се цеди уље златно? Он ми одговори: Зар не знаш шта оне значе? Ја рекох: Не, Господе мој. И он рече: То су два помазаника који стоје пред Господом целе Земље.« (Захарија 4,12-14; Бакотић)


Сталну повезаност Светога Духа и Цркве, пророк Захарија је представио једном сликом која у себи носи узвишено охрабрење за нас. Пророк каже: »Анђео који је говорио са мном врати се тад и пробуди ме као човека који се из сна прене. И рече ми: Шта видиш? А ја рекох: Видим, ето, свећњак сав од злата, и горе на њему уљаницу, и седам жижака на њему, и седам левака за седам жижака што су горе на њему, и две маслине уза њ, једна с десне стране уљаници, а једна с леве.
И проговорих анђелу који говораше са мном, и рекох: Шта је то, господару мој? …А он одговори и рече ми говорећи: То је реч Господња Зоровавељу: не силом ни крепошћу него Духом мојим, вели Господ над војскама. …И опет проговорих и рекох му: Шта значе оне две гране маслинове, што су међу две цеви златне, из којих се цеди уље златно? …И он рече: То су два помазаника који стоје пред Господом целе Земље.« (Захарија 4,1-14; Бакотић)
Са две маслинове гранчице златно уље цедило се кроз злат­не цеви у посуду за уље, а одатле у златне светиљке које су освет­љавале Светилиште. Тако се од светих бића, која стоје у Божјој близини, Његов Дух преноси људима, који су посвећени Његовој служби. Мисија два помазаника састоји се у преношењу светлости и силе Божјем народу. Они стоје у Божјој близини и примају благослове за нас. Као што се уље са маслинових гранчица слива кроз златне цеви, тако небески весници настоје да предају све што примају од Бога. Целокупно небеско благо чека да га затражимо и примимо; а кад благослов примимо, треба даље да га преносимо. Тако се пуне свете светиљке, а Црква постаје светлоноша у свету. (Review and Herald, 2. март 1897)
**********
10. јануар


КВАСАЦ У НАШЕМ СРЦУ


»Опет рече: Какво ћу казати да је царство Божје? Оно је као квасац који узевши жена метну у три копање брашна, док не ускисне све.« (Лука 13,20.21)


Ова кратка прича приказује незадрживу и преображавају­ћу силу Јеванђеља, која треба да, делу­јући на срца појединих верника, по Божанском обличју обликује Цркву. Као што квасац делује у тесту, тако и Свети Дух делује на људско срце, користећи све своје могућности и силу, да усклади душу, тело и дух са Христом.
У овој причи жена ставља квасац у тесто. Било је нужно ставити све оно што је потребно. Овим примером Бог жели да нас поучи да човек, сам по себи, не поседује оно што је потребно за спасење. Он сам не може да се промени снагом своје воље. Истина мора да уђе у срце. Тако божански квасац обавља своје дело. Својом обновитељском, оживљујућом силом он ствара промену у срцу. Јављају се нове мисли, нова осећања, нове побуде. Ум је промењен, а све способности употребљене у раду. Човек не добија нове способности, него се оне које поседује посвећују. Савест, која је до тада била мртва, буди се. Међутим, човек не може да се сам промени. То може да учини само Свети Дух. Сви који желе да буду спасени, велики или мали, богати или сиромашни, морају да се потчине деловању ове силе.
Ова истина представљена је речима које је Христос упутио Никодиму: »Заиста, заиста, ти кажем: Ако се ко наново не роди, не може видети царства Божијега. …Што је рођено од тела – тело је; а што је рођено од Духа, дух је. Не чуди се што ти рекох: Ваља вам се наново родити. Дух дише где хоће, и глас његов чујеш, а не знаш одкуда долази и куда иде; тако је сваки човек који је рођен од Духа.« (Јован 3,3-8)
Кад нашим умом управља Дух Божији, разумећемо поуку коју носи кратка прича о квасцу. Они који отварају своје срце да приме истину, схватиће да је Божија реч снажно средство за промену карактера. (Review and Herald, 25. jул 1899)
**********
11. јануар


ЖИВУ ВОДУ ТРЕБА ПОДЕЛИТИ С ДРУГИМА


»А који пије од воде коју ћу му Ја дати; неће ожеднети довека, него вода што ћу му Ја дати биће у њему извор воде која тече у живот вечни.« (Јован 4,14)


План откупљења започиње и завршава се даром, и зато треба да се и даље шири. Исти дух жртвовања којим је откупљено наше спасење пребиваће у срцу свих оних који постају судеоници небеског дара. Апостол Петар каже: »И служите се међу собом, сваки даром који је примио, као добри пристави благодати Божије!« (1. Петрова 4,10) Када је слао своје ученике, Исус им је рекао: »Забадава сте добили, забадава и дајите.« (Матеј 10,8) У онима који се ускалђују са Христом не може постојати ништа себично или искључиво. Ко пије од живе воде схватиће да је »у њему извор воде која тече у вечни живот«. Христов Дух у њему налик је извору усред пустиње који даје воду и освежава свакога, а у онима који умиру буди жељу да пију од воде живота.
Онај исти дух љубави и самопожртвовности, који је пребивао у Христу, покренуо је апостола Павла на неуморни рад. »Дужан сам«, каже он, »и Грцима и варварима, и мудрима и неразумнима.« (Римљанима 1,14) »Мени, најмањем од свију светих, даде се ова благодат да објавим незнабошцима неисказано богатство Христово.« (Ефесцима 3,8)
Намера Нашег Господа је да Његова Црква у свету показује пунину и целовитост, која се налази у Њему. Ми стално примамо од Божијега блага, а делећи даље то што смо примили, објављујемо свету Христову љубав и доброту. Док је цело Небо у покрету и шаље веснике у све крајеве Земље да објаве дело откупљења, Црква живога Бога такође треба да сарађује са Исусом Христом. Ми смо делови Његовог духовног тела. Он је глава, која управља свим деловима тела. Исус, у својој безграничној благодати лично делује на срца људи, постижући духовну промену тако величанствену да је анђели гледају испуњени дивљењем и радошћу. (Review and Herald, 24. децембар 1908)
**********
12. јануар


ЖИВОТОДАВНИ СОК


»Догоди се пак, кад беше Аполос у Коринту, да Павле пролажаше горње земље и дође у Ефес и нашавши неке ученике, рече им: Јесте ли примили Духа Светога кад сте веровали? А они му рекоше: Нисмо ни чули да има Дух Свети.« (Дела 19,1.2)


Многи о деловању Светог Духа на срце ни данас не знају ништа више од оних верника у Ефесу; иако ниједна друга истина није тако јасно објављена у Божјој речи. Пророци и апо­столи бавили су се том темом. Сам Христос обраћао је нашу пажњу на растење у биљном свету као слику деловања Светога Духа у учвршћивању духовног живота. Сок винове лозе, који се пење из корена, шири се по гранчицама, подржава растење, поспешује цветање и доношење плода. Тако и животодавна сила Светога Духа произлази од Спаситеља, прожима душу, оплемењује њене побуде и склоности, доводи чак и мисли у послушност Божјој вољи и оспособљава примаоца да донесе драгоцени плод добрих дела.
Зачетник овог духовног живота је невидљив, и људска филозофија није у стању да објасни прави метод којим се тај живот додељује и одржава. Ипак, деловање Светога Духа увек је у складу са писаном Речју. Као што је то у свету природе, тако је и у духовном свету. Живот у природи се из часа у час одржава божанском снагом; ипак, он се не догађа неким непосредним чудом, већ употребом благослова стављених надохват нашој руци. Тако се и духовни живот одржава употребом оних средстава која нам Провиђење ставља на располагање. Уколико Христов следбеник жели да узрасте у »човека савршена, у меру раста висине Христове« (Ефесцима 4,13), мора да једе од хлеба живота и пије од воде спасења. Он мора да стражи, да се моли, да у свему слуша поуке које му Бог даје у својој Речи. (Апостолска црква – Христовим трагом, стр. 199)
**********
13. јануар


НОВО ВИНО


»И нико не лева нова вина у мехове старе; иначе, вино продре мехове, и вино се пролије и мехови пропадну; него ново вино у нове мехове левати треба.« (Марко 2,22)


Неопходно је да свој ум стално испуњавамо Христом, а да га ослобађамо себичности и греха. Кад је Христос дошао на свет, јеврејски поглавари били су толико прожети фарисејством да уопште нису могли да приме Његово учење. Исус их је упоредио са старим, исушеним меховима који нису били погодни за вино од нове бербе. Морао је да пронађе нове посуде у које би ставио ново вино свог царства. Због тога се окренуо од фарисеја и изабрао скромне рибаре из Галилеје.
Исус је био највећи Учитељ кога је свет икада имао и Он је одабрао људе које је могао да поучи, који ће примити речи са Његових усана и послати их кроз време до нас. Тако ће Он и вас, својим Духом и својом Речју, обучити за своје дело. Чим испразните свој ум од таштине и лакомислености, нови слободан простор биће испуњен оним што Бог жели да вам дарује – Његовим Светим Духом. Тада ћете од тог скупоценог блага у срцу износити добре ствари, богате мисаоне драгуље, а многи ће примати речи и почети да величају Бога. Тада нећете имати ум усмерен према себи. Нећете се хвалисати собом и нећете бити себични, него ће ваше мисли и осећања почивати на Христу, и зрацима Сунца правде, које сте примили, одсјајиваћете према другима.
Христос је рекао: »Ко је жедан, нека дође к Мени и пије.« (Јован 7,37) Да ли сте исцрпили тај извор? Не, јер је неисцрпан. Чим осетите потребу, можете увек да пијете. Извор је непрестано пун. А кад једном окусите са тог извора, више нећете тражити да утолите жеђ на испроваљиваним студенцима овог света; више нећете тражити најбољу забаву и задовољство. Нећете, зато што сте пили са реке која протиче кроз Божији град и весели га. Тада ће ваша радост бити потпуна; јер ће у вама бити Христос, Нада славе. (Review and Herald, 15. март 1892)
**********
14. јануар


ВАТРА КОЈА ГОРИ


»И рекох: Нећу Га више помињати, нити ћу више говорити у име Његово; али би у срцу мом као огањ разгорео, затворен у костима мојим, и уморих се задржавајући га, и не могох више.« (Јеремија 20,9)


Бог ће покренути понизне људе да објаве вест о садашњој истини. Многи ће журити тамо и овамо, гоњени Божијим Духом, у жељи да однесу светлост онима који се налазе у тами. Истина је као огањ у њиховим костима, испуњава их великом жељом да просветле оне који седе у тами. Многи ће, чак и међу образованима, објављивати реч Господњу. Деца ће бити покренута Светим Духом да иду напред објављујући поруку са Неба. Дух ће се излити на оне који жуде за Његовом силом. Одбацујући људска обавезујућа правила и њихове несигурне поду­хвате, они ће се придружити Господњој војсци.
Људи који живе уобичајеним начином живота, под утицајем Господњег Духа, напустиће у будућности своја редовна запослења и кренути да објављују последњу поруку милости. Они треба да се брзо припреме за рад, да би успехом могли да крунишу своје напоре. Они сарађују са небеским војскама, јер су спремни да се потроше и буду потрошени у Господаревој служби. Нико нема права да заустави ове раднике. Њима треба давати подршку, док иду напред према испуњењу великог налога. Ниједна реч поруге и прекора не сме да буде изговорена против њих, јер они сеју семе Јеванђеља у тешким местима.
Највеће вредности у животу: једноставност, поштење, истинитост, чистота, неокаљана часност, не могу се купити или продати; оне су на располагању како образованом, тако и необразованом, црнцу као и белцу, понизном сељаку као и краљу на престолу. Понизни радници, који не верују у своју снагу, већ који раде у једноставности и у непрестаном поверењу у Бога, делиће Спаситељеву радост. Њихове усрдне молитве доводиће душе до крста. Исус ће у сарадњи са њиховим самопожртвовним напорима покретати срца, чинећи чуда у обраћењу душа. Сви без разлике градиће заједништво Цркве. Подизаће се црквене зграде и осниваће се школе. Срца радника биће испуњена радошћу, док буду посматрали спасење Божје. (Testimonies, в. 7, р. 26-28)
**********
15. јануар


ВАТРЕНИ ЈЕЗИЦИ


»И показаше им се раздељени језици као огњени; и седе по један на свакога од њих. И напунише се сви Духа Светога, и стадоше говорити другим језицима, као што им Дух даваше те говораху.« (Дела 2,3.4)


Ако истражујеш Писма у понизном и поучљивом духу твоји напори биће богато награђени. »Телесни човек не разуме шта је од Духа Божијега, јер му се чини лудост, и не може да разуме, јер треба духовно да се разгледа.« (1. Коринћанима 2,14) Библију треба проучавати са молитвом. Треба да се молимо као Давид: »Отвори очи моје, да бих видео чудеса закона Твог.« (Псалам 119,18) Ниједан човек не може имати увид у реч Божију без просветљења Светим Духом. Ако уистину заузмемо исправан став пред Богом, Његова светлост обасјаће нас богатим, јасним зрацима.
 Ово је било искуство првих ученика. Писмо објављује да »кад се наврши педесет дана бејаху заједно сви апостоли једнодушно. И уједанпут постаде хука с неба као дување силнога ветра, и наспуни сву кућу где сеђаху; и показаше им се раздељени језици као огњени, и седе по један на сваког од њих. И наспунише се сви Духа Светога, и стадоше говорити другим језицима, као што им Дух даваше те говораху.« (Дела 2,1-4) Бог је спреман да и нама да сличан благослов, када га затражимо тако усрдно као они. 
 Господ није закључао небеске ризнице после изливања свог Духа на прве ученике. Исто тако и ми можемо примити пунину Његовог благослова. Небо је пуно драгоцености Његове благодати, и они који вером приступе Богу могу се позвати на сва Његова обећања. Уколико не поседујемо Његову силу, онда је то због наше духовне поспаности, незаинтересованости и лењости. Пренимо се из тог формализма и мртвила.
 Велики посао треба завршити у нашем времену, али ми ни упола не схватамо шта је Господ спреман да учини за свој народ. Ми причамо о Вести првог анђела, и о Вести другог анђела, и мислимо да разумемо понешто и од Вести трећег анђела, али не треба да будемо задовољни нашим садашњим знањем. Наше молбе, употпуњене вером и кајањем, треба да се уздижу Господу, да бисмо могли разумети тајне које је Бог објавио својим светима. (Review and Herald, 4. јун 1889)
**********
16. јануар


ТВОРАЦ НОВОГ ЖИВОТА


»Одговори Исус: Заиста, заиста, ти кажем, ако се ко не роди водом и Духом, не може ући у царство Божије.« (Јован 3,5)


Да бисмо на прихватљив начин служили Господу, морамо бити »наново рођени«. Наше природне склоности, које су иначе у супротности са Духом Божијим, морају у потпуности бити отклоњене. Морамо бити наново створени мушкарци и жене у Исусу Христу. Наш стари, непосвећени живот мора да уступи место новом животу –испуњеном љубављу, поверењем и добровољном послушношћу. Да ли мислиш да оваква промена није потребна за улазак у царство Божије? Послушај речи небеског Величанства: »Ваља вам се наново родити.« (Јован 3,7) »Ако се не повратите и не будете као деца, нећете ући у царство небеско.« (Матеј 18,3) Уколико се не догоди промена, не можемо исправно служити Богу. Наше дело биће пуно недостатака, земаљски планови биће примењени, биће приношен туђ огањ који обешчашћује Бога. Наш живот биће несвет и несрећан, испуњен немиром и невољом.
Промена срца која је представљена новорођењем, може се догодити једино деловањем Светог Духа. Он је једини који може да нас очи­сти од све нечистоте. Ако Му дозволимо да мења и обликује наше срце, бићемо у стању да препознамо природу царства Божијег и схватимо неопходност промене која мора да се догоди пре него што добијемо дозволу за улазак у то царство. Понос и самољубље одупиру се Духу Божијем. Свака природна склоност супротставља се промени која води од надмености и поноса до Христове кротости и понизности. Међутим, ако већ хоћемо да путујемо стазом према вечном животу, не смемо слушати шапутања свога »ја«. У понизности и покајању морамо молити од свог небеског Оца: »Учини ми, Боже, чисто срце, и дух прав понови у мени.« (Псалам 51,10) Док примамо божанску светлост и сарађујемо са небеским весницима, ми постајемо »наново рођени«, ослобођени силом Христовом од онечишћења грехом.
Христос је дошао на наш свет, јер је видео да је човек изгубио лик и природу Божију. Видео је да је далеко одлутао од стазе мира и чистоте и да, уколико буде препуштен себи, никада неће наћи пут за повратак. Дошао је у пунини спасења да наша камена срца промени у месна, да нашу грешну природу промени у сличност Њему, да би­смо постајући судеоници у божанској природи могли постати спремни за небеске дворове.
**********
17. јануар


ПЉУСКОВИ БЛАГОДАТИ


»Иштите од Господа дажда у време позног дажда, Господ ће пустити муње, и даће вам изобила дажда и свакоме траве 
у пољу.« (Захарија 10,1)


На Блиском истоку рана киша пада у време сетве. Она је потребна да би семе могло да проклија. Под утицајем пљускова који натапају земљиште, нежни изданак полако расте. Касна киша, која пада пред завршетак сезоне, доприноси дозревању зрна и припрема га за жетву. Господ користи ове догађаје у природи да прикаже деловање Светога Духа. Као што се роса и киша јављају на почетку да семе проклија, а после да дозре за жетву, тако се и Свети Дух појављује да управља, корак по корак, процесом духовног раста. Сазревање зрна представља завршетак деловања Божје благодати у нашем животу. Силом Светога Духа Божји морални лик се уздиже у карактеру. Ми се потпуно морамо променити у Христово обличје…
Многи су у великој мери пропустили да искористе рану кишу. Они нису прихватили све предности које је Бог припремио за њих. Они сматрају да ће тај недостатак употпунити у време позне кише. Кад се обиље благодати буде спустило, они намеравају да отворе своје срце и да га приме. Такви чине трагичну грешку. Дело које је Бог започео у људском срцу својом светлошћу и познањем мора стално да напредује. Сваки појединац мора да препозна своју личну потребу. Срце мора да се ослободи од сваке прљавштине и очисти, да би Дух могао да се настани у њему.
Први ученици су се признавањем и напуштањем греха, озбиљном молитвом и посвећењем Богу, припремили за изливање Светог Духа на дан Педесетнице. Исто дело, само у већој мери, мора да се сада обави. Све што су Божје слуге тада могле да чине, било је да затраже благослов и причекају да Господ доврши дело у њима. Бог је тај који је започео дело и Он је тај који ће га и довршити, чинећи човека потпуним у Исусу Христу. Зато благодат, која је представљена пљуском ране кише, не сме бити занемарена. Само они који живе по светлости коју су добили примиће већу светлост. Ако свакодневно не напредујемо у активној примени хришћанских врлина, нећемо препознати појаву Светога Духа у позној киши. (Review and Herald, 2. март 1897)
**********
18. јануар


ДУХ НАМ ПОМАЖЕ


»А тако и Дух помаже нам у нашим слабостима; јер не знамо за што ћемо се молити као што треба, него сам Дух моли се за нас уздисањем неисказаним.« (Римљанима 8,26)


Свети Дух је аутор сваке искрене молитве. Научила сам да у свим својим посредничким молитвама Дух посредује за мене и за све свете; Његово посредовање је у складу са Божјом вољом, а никада противно њој. »А тако и Дух помаже нам у нашим слабостима«, а Дух, који је Бог, познаје Божји ум; зато у свакој нашој молитви за болесне или за неке друге потребе треба имати на уму Божју вољу. »Јер ко од људи зна шта је у човеку осим духа човечијега који живи у њему? Тако и у Богу што је нико не зна осим Духа Божјега.« (1. Коринћанима 2,11)
Ако смо научени од Бога, ми ћемо се молити у складу са Његовом откривеном вољом, потчињавајући се Његовој вољи коју још не познајемо. Ми треба да износимо молбе које су усклађене са Божјом вољом, ослањајући се на драгоцену Реч, верујући да Христос не само што је дао Себе за своје ученике, већ је даровао Себе својим ученицима. Запис објављује: »И ово рекавши дуну, и рече им: Примите Духа Светога.« (Јован 20,22)
Исус чека да то учини за све своје ученике, да их надахне својим посвећујућим Духом, и пренесе животодавни утицај са Себе на свој народ. Он жели да их поучи тако да убудуће не могу служити два господара. Њихов живот не може бити подељен. Христос мора да живи у својим људским сарадницима, да делује преко њихових способности и употреби њихове могућности. Њихова воља мора да се потчини Његовој вољи, они морају да сарађују с Његовим Духом тако да више не би живели они, него да Христос живи у њима. Исус жели да утисне у њих мисао да дајући свог Светог Духа, Он даје славу коју му је Отац дао, да би Он и Његов народ могли да буду једно у Богу. Наш пут и воља морају бити потчињени Божјој вољи, јер знамо да је она света, праведна и добра. (Signs of the Times, 3. октобар 1892)
**********
19. јануар


ДУХ ПОСРЕДУЈЕ ЗА НАС


»А Онај што испитује срца зна шта је мисао Духа, јер по вољи Божјој моли се за свете.« (Римљанима 8,27)


Ми можемо само на један начин да приступимо Богу. Наше молитве долазе пред Њега само у једно име – Господа Исуса, нашег Заступника. Његов Дух мора да надахне наше молбе. Никакав туђи огањ није смео да се употреби у кадионицама којима се кадило пред Богом у светилишту. Тако сам Господ може да у нашем срцу створи жарку жељу, да би Му наше молитве биле прихватљиве. Свети Дух који је у нама посредује за нас, неисказаним уздисајима.
Дубоко осећање наше потребе, као и велика жеља за оним за шта се молимо, морају да обележе наше молитве, јер другачије оне неће стићи тамо где треба. Међутим, ми се не смемо заморити и прекинути молитве зато што одговор одмах не стиже. »А од времена Јована Крститеља досад царство небеско на силу се узима, и силеџије добијају га.« (Матеј 11,12) Насиље о коме се овде говори представља свету истрајност, какву је и Јаков показао. Није потребно да се трудимо да доспемо у неко стање наглашених осећања, него мирно и истрајно треба да износимо своје молитве пред Престо благодати. Наш посао је да понизимо своју душу пред Богом, исповедимо своје грехе и вером се приближимо Богу. Господ је одговорио на Данилову молитву не зато да би Данило величао себе, већ да би тај благослов могао да прослави Бога. Божија је намера да се открије у свом провиђењу и у својој благодати. Предмет наших молитава мора бити Божја слава, а не наше лично уздизање.
Кад сагледамо себе као слабе, у незнању и беспомоћне, какви заиста и јесмо, тада долазимо пред Бога као понизни молиоци. Управо непознавање Бога и Христа чини нашу душу поносном и самоправедном. Необорив доказ да човек не познаје Бога види се у чињеници да себе сматра великим или добрим. Понос срца увек иде заједно са непознавањем Бога. Светлост од Бога открива нашу таму и потпуно сиромаштво. Кад је Данилу била откривена Божја слава, он је узвикнуо: »И не оста снаге у мени, и лепота ми се нагрди, и не имах снаге.« (Данило 10,8)
Оног тренутка када понизни тражилац види Бога онаквог какав Он заиста и јесте, имаће исти став према себи као и Данило. Тада неће бити испразног и таштог уздизања душе, него дубоко доживљавање Божје светости и праведности Његових захтева. (Review and Herald, 9. фебруар 1897)
**********
20. јануар


ДУХ ЧИНИ ДА ПОСТАНЕМО БОЖЈА ДЕЦА


»Јер који се владају по Духу Божјему они су синови Божји.« 
(Римљанима 8,14)


Христос је заузео своје место међу људима као Божја реч. Он је говорио као Онај који има власт, обраћајући се народу снажним речима и тражећи живу веру и послушност. Ми као народ засновали смо своју веру на начелима која су обелодањена у Његовој речи. Заветовали смо се да ћемо довести своје срце и ум у послушање живој речи и следити начело »тако говори Господ«.
Све наше садашње и будуће наде зависе од нашег сродства са Христом и Богом. Апостол Павле бира снажне речи како би потврдио нашу веру у то. Онима који су вођени Божијим Духом и у чијем срцу пребива Христова благодат он говори: »Овај Дух сведочи нашему духу да смо деца Божја. А кад смо деца, и наследници смо; наследници дакле Божји, а сунаследници Христови, јер с Њим страдамо да се с Њим и прославимо.« (Римљанима 8,16.17) »Јер не примисте духа ропства опет да се бојите, него при­мисте Духа посиначкога, којим вичемо: Ава, Оче!« (15. Стих)
Христос нас је позвао да изађемо из света и да се одвојимо од световности. Позвани смо да живимо светим животом, са срцем које је стално уз Бога, и да имамо Светог Духа непрекидно присутног у свом животу. Сваки искрени Христов верник откриће у свом срцу благодат Његове љубави. Као што је једном дошло до отуђења од Бога, сада ће бити успостављена сарадња с Њим; тамо где се некада исказивала телесна природа, видеће се својства Божанства.
Његов народ мора да постане творац праведности, непре­станим тражењем Бога, непрестаним испуњавањем Његове во­ље. То ће га учинити потпуним у Христу. Анђелима, људима и безгрешним световима они морају показати да је њихов живот у складу са Божјом вољом, да су лојални следбеници начела Његовог царства. Свети Дух, пребивајући вером у њиховом срцу, довешће их у заједницу са Христом и једне с другима, и у њима ће донети драгоцене плодове светости. (Review and Herald, 19. август 1909)
**********
21. јануар


ДУХ ДЕЛУЈЕ МЕЂУ НАМА


»По том дознајемо да у Њему стојимо, и Он у нама, што нам је дао од Духа својега.« (1. Јованова 4,13)


Иако Божијег Духа не можемо видети, ми знамо да људи који су били мртви у преступима и гресима постају осведочени и обраћени Његовим деловањем. Непромишљени и својевољни постају озбиљни. Тврдокорни се кају због својих грехова, а неверни верују. Коцкар, пијаница и неморалан постаје разу­ман, трезвен и чист. Бунтован и тврдоглав постаје кротак и сличан Христу. Кад запазимо ове промене у карактеру, можемо бити сигурни да је Божја преображавајућа сила променила целог човека. Нисмо видели Светог Духа, али смо видели доказ Његовог деловања у промењеном карактеру оних који су били окорели и тешки грешници. Као што се ветар у својој сили обруши на високо дрвеће и сруши га, тако и Свети Дух може да делује на људско срце, и ниједан ограничен човек не може да ограничи Божије деловање.
Божији Дух се испољава на различите начине у животу ра­зли­читих људи. Један ће под деловањем ове силе дрхтати пред Божјом речју. Његово осведочење биће тако дубоко да ће изгледати као да ураган осећања бесни у његовом срцу, а његово цело биће пада на колена пред силом истине која осведочава. Кад Господ да опроштење човеку који се каје, он је пун одушевљења, пун љубави према Богу, пун озбиљности и снаге, а животворни Дух кога је примио не може се потиснути. Христос је у њему, Извор воде која тече у вечни живот. Његова осећања љубави тако су дубока и жарка као што су били и његова агонија и немир. Он је попут извора који избија из велике дубине, јер из себе излива своје захваљивање и прослављање, своју захвалност и радост, све док се небеске харфе не придруже нотама одушевљења. Он сада има причу коју може да ис­прича, али не на неки прецизан, уобичајен, методичан начин. Он је душа откупљена заслугама Исуса Христа, тако да је цело његово биће прожето одушевљењем због остварења Божјег спасења. (Review and Herald, 5. мај 1896)
**********
22. јануар


ДУХ НАС ПОСЕЋУЈЕ


»Кроз којега и ви, чувши реч истине, Јеванђеља спасења свога, у коме и веровавши, запечатисте се Светим Духом.« (Ефесцима 1,13)


Из снажног деловања Божијег Духа, јасно сам видела карактер дела посете Божијег Духа. Јасно сам видела и опасност у коју западају душе после такве посете; јер након тога оне треба да издрже снажније нападе непријатеља, који их напада искушењима, да би онемогућио било какав резултат деловања Божијег Духа, и да би довео до тога да величанствене истине, изнете и посведочене Светим Духом, не очисте и не посвете оне који су примили небеску светлост; на тај начин спречио је да се Христос прослави у њима. Раздобље велике духовне светлости, ако се та светлост не чува у светости и ако се у њој не живи, преокренуће се у време духовне таме. Уколико човек не гаји свете утиске, које је начинио Божији Дух, и не освоји свети простор, они ће ишчилети из ума.
Они који желе да напредују у духовном знању, морају да стоје покрај самог Божјег извора и да пију, непрестано да пију са извора спасења који им је милостиво препуштен. Они никада не смеју да напуштају освежавајући извор, него са срцем испуњеним захвалношћу и љубављу због исказане Божје доброте и саосећања нека непрестано пију од живе воде…
»Него вам казах да Ме и видесте и не верујете.« (Јован 6,36) То се дословно испунило у многим случајевима; иако им је Го­спод дао дубљи увид у истину, у Његов карактер благодати, саосећања и љубави; ипак су се после таквог просветљења окренули од Њега према неверовању. Они су видели велика дела Божијег Духа; али кад су наишла сотонина подмукла искушења, као што увек долазе након времена пробуђења, они се нису свим силама одупирали греху борећи се све до крви против њега. И тако су они, који су могли да стоје на ослобођеној територији да су правилно искористили драгоцено просветљење које су добили, били надвладани од непријатеља. Светлост коју им је Бог дао требало је да преносе другим душама; требало је да делују и живе у складу са светим откривењима Светог Духа; а пошто тако нису чинили, претрпели су пораз. (Review and Herald, 30. јануар 1894)
**********
23. јануар


ДУХ НАМ ГОВОРИ


»А кад дође Утешитељ, кога ћу вам послати од Оца, Дух истине, који од Оца излази, Он ће сведочити за Мене.« (Јован 15,26)


Господ је у својој милости одлучио да излије на вас свога Светога Духа. На састанцима под шаторима и у разним нашим установама велики се благослов излива на вас. Посећују вас небески весници светлости, истине и силе, и не треба сматрати необичним то што је Бог одлучио да вас на такав начин благослови. Како Христос прихвата свој народ? Силом свог Светог Духа; јер Свети Дух, преко Светог писма, говори уму и утиску­је истину у људска срца.
Христос је пре свог распећа обећао да ће послати Утешитеља својим ученицима. Он је рекао: »Него вам ја истину говорим: Боље је за вас да Ја идем; јер ако Ја не идем, Утешитељ неће доћи к вама; ако ли идем, послаћу Га к вама. И кад Он дође покараће свет за грех, и за правду, и за суд.« (Јован 16,7.8) »А када дође Он Дух истине, упутиће вас у сваку истину; јер неће од Себе говорити, него ће говорити оно што чује, и јавиће вам што ће бити унапредак. Он ће Ме прославити, јер ће од Мојега узети и јавиће вам.« (13. и 14. стих)
Ово Христово обећање се слабо цени, и управо због недо­ста­тка Божјег Духа нису били схваћени ни духовност Закона ни његови вечни захтеви. Они који су говорили да воле Христа нису схватили однос који постоји између њих и Бога, и још увек је Он нејасан њиховом разумевању. Они тек магловито схватају зачуђујућу Божју благодат која се појављује у давању Јединородног Божјег Сина за спасење света. Они не схватају да­леко­сежност захтева светог Закона, да начела Закона треба лично, за себе, спроводити у практичном животу. Они не схватају колико велику предност и нужност за нас представљају молитва, покајање и извршавање Христових речи.
Посао Светог Духа је да уму открије карактер посвећења ко­је Бог прихвата. Деловањем Светог Духа човек се просвет­љује, а карактер обнавља, посвећује и уздиже. (Review and Herald, 30. јануар 1894)
**********
24. јануар


ДУХ НАС ПРОСВЕТЉУЈЕ


»А Исус им рече: Још је мало времена видело с вама; ходите док видело имате, да вас тама не обузме; јер ко ходи по мраку, 
не зна куда иде.« (Јован 12,35)


Исус каже: »Ходите док видело имате, да вас тама не обузме!« Сакупите сваки зрак, не допустите да иједан пропадне. Ходајте у светлости. Спроводите свако начело истине које вам је откривено. Живите сваком речју која излази из уста Божјих, и тада ћете моћи да пратите Исуса куда год Он иде. Кад Господ пружа доказ за доказом и даје светлост за светлошћу, зашто онда душе оклевају да ходе у светлости? Зашто људи занемарују да ходају у светлости, ка још већој светлости?
Господ не одбија да дарује свог Светога Духа онима који Га за то моле. Кад осведочење нађе свој пут до савести, зашто онда не послушати и примити глас Божјег Духа? Сваким оклевањем и одлагањем стављамо се у позицију у којој нам је све теже и теже да прихватимо небеску светлост, а на крају изгледа и немогуће да примимо утицај укора и упозорења. Грешник тада све лежерније говори: »Иди засад, а кад узимам кад, дозваћу те опет.« (Дела 24,25)
Позната ми је опасност у којој се налазе они који одбијају да ходају у светлости коју им Бог даје. Они призивају на себе ужа­сну невољу – да буду препуштени да иду својим властитим путевима и чине по свом властитом расуђивању. Савест постаје све мање и мање подложна утицају. Божји глас постаје све удаљенији и преступник бива препуштен својој залуђености. Он се тврдоглаво опире сваком позиву, презире све савете и упутства и окреће се од сваког напора учињеног за његово спасење, а глас Божјег весника не утиче више на његов ум. Божји Дух га више не ограничава својом умирујућом силом и над њим је изречена казна: »Удружио се с лажним боговима; остави га.« (Осија 4,17) О, како је мрачна, туробна и тврдоглава његова незави­сност! Чини се као да се на његово срце спустило осећање помирености са смрћу. То је процес кроз који пролази човек који одбија деловање Светога Духа. (Review and Herald, 29. јун 1897)
**********
25. јануар


ДУХ МОЖЕ ДА СЕ ОЖАЛОСТИ


»И не ожалошћавајте Светог Духа Божјег, којим сте запечаћени за дан избављења.« (Ефесцима 4,30)


Волела бих кад би сва моја браћа и сестре увек имали на уму да је ожалошћавање Светога Духа озбиљна појава. Он је ожа­лошћен кад човек жели да ради сам и одбија да ступи у Го­сподњу службу због тога што је крст претежак, или самоодрицање превелико. Свети Дух жели да пребива у сваком човеку. Ако је дочекан добродошлицом као уважени Гост, они који Га примају биће потпуни у Христу. Добро дело које је започето биће и довршено; свете мисли, небеска осећања и Христолика дела заузеће место нечистих мисли, изопачених осећања и бунтовних дела.
Свети Дух је божански Учитељ. Ако примамо Његове поуке, постаћемо мудри за спасење. Међутим, треба добро да чувамо своје срце, јер често заборављамо небеска упутства која смо примили, и тежимо да делујемо по природној склоности свог непосвећеног ума. Свако од нас мора да се бори против самога себе. Обратите пажњу на поуке Светога Духа. Ако то чинимо, оне ће се увек изнова понављати, све док се утисци не урежу за вечност, као у стену.
Бог нас је откупио и Он полаже право да има престо у сваком срцу. Наш ум и тело морају да се потчине Њему, а природне навике и жеље морају да уступе место узвишеним жељама душе. Али ми ни најмање не можемо да се ослонимо на себе у овом делу. Не можемо са сигурношћу да се поводимо за сопственим замислима. Свети Дух мора да нас обнови и посвети. У Божјој служби не сме бити половичног посла. Они који говоре да служе Богу, а ипак повлађују својим природним нагонима, завешће друге душе. Христос је рекао: »Љуби Господа Бога свога свим срцем својим, и свом душом својом, и свом мисли својом.« (Матеј 22,37) »То чини и бићеш жив«. (Лука 10,28) (Manuscript Releases, св. 18, стр. 47.48)
**********
26. јануар


ДУХ СЕ МОЖЕ ПОВУЋИ


»Колико мислите да ће горе муке заслужити онај који Сина Божјег погази, и крв завета којом се освети за погану уздржи, и Духа благодати наружи. (Јеврејима 10,29)


Они који се опиру Божијем Духу и наводе Га да се повуче не знају колико ће их далеко сотона одвести. Кад се Свети Дух повуче, човек неће ни запазити да почиње да чини оно што је некад, живећи у исправном светлу, сматрао ужасним грехом. Уколико не послуша упозорења он ће се уплести у обману која ће учинити да, као у Јудином примеру, постане издајник и слеп. Корак по корак следиће сотонине стопе. Ко ће онда успети да га уразуми? Хоће ли га проповедници молити, и молити се за њега? Све њихове речи су као празна прича. Такви људи за свог пратиоца имају сотону који изврће речи, које су им упућене, и зато их схватају у изопаченом светлу.
Кад се Божији Дух ожалости и повуче, сваки позив упућен преко Господњих слугу таквима ништа не значи. Они ће извртати сваку реч. Они ће се смејати и ругати најсвечанијим речима упозорења из Светога писма које би их, да нису под утицајем сотонске силе, навеле да задрхте. Сваки позив упућен њима је узалудан. Они неће да слушају доказе или савете. Они презиру све молбе Духа и не слушају Божје заповести које су некада ценили и уздизали. Таквим душама упућене су речи апостола: »Ко вас је опчинио да се не покоравате истини?« (Галатима 3,1) Они следе савет властитог срца, све док им истина више не представља истину. Варава је изабран, а Христос одбачен.
Суштински је важно живети по свакој Божјој речи, јер ће у супротном наша стара природа изнова овладати нама. Свети Дух је благодат истине која делује у човеку, удружује Христове следбенике једне с другима и уједињује их с Богом. Само Он може изагнати непријатељство, завист и неверство. Он по­свећује сва осећања. Човека који има жељу и вољу, Он ослобађа од сотонине силе и доводи га Богу. Ово је сила благодати. То је божанска сила. Под њеним утицајем наступају промене старих навика, обичаја и поступака који, када се негују, одвајају душу од Бога; а дело посвећења које започиње у души, непрестано напредује и повећава се. (Review and Herald, 12. октобар 1897)
**********
27. јануар


ХУЛА ПРОТИВ СВЕТОГА ДУХА


»Зато вам кажем: Сваки грех и хула опростиће се људима; а на Духа Светога хула, неће се опростити.« (Матеј 12,31)


Ове редове упућујем онима који су имали светлост, кори­стили предности, чули упозорења и позиве, а нису учинили одлучне напоре да се у целости препусте и предају Богу. Упозоравам вас да се бојите да не похулите на Духа Светога. Тако бисте били препуштени властитом путу, потонули у морално мртвило и никада не бисте примили опроштење. Зашто допустити себи даље обучавање у сотониној школи и кренути путем који ће покајање и обнову учинити немогућима? Зашто се опирати понуђеној благодати? Зашто говорити: »Оставите ме на миру«, све док Бог не буде принуђен да вас препусти вашој жељи, јер је то оно што ви и хоћете?
Они који се опиру Божјем Духу мисле да ће се покајати једном у будућности кад буду били спремни да учине одлучан корак према обнови. Међутим, тада ће покајање бити изван њиховог домашаја. Тама оних који одбијају да ходају у светлости док им се нуди, биће сразмерна светлости која им је откривена.
Нико не треба да хулу против Светога Духа сматра као нешто тајновито и неодређено. Хула против Светога Духа је грех који потиче од сталног одбијања да се одговори на позив за покајање. Ако одбијете да верујете у Исуса Христа као свог личног Спаситеља, то значи да више волите таму него светлост, да волите атмосферу која окружује првог великог отпадника. Ви радије бирате њу него ону која окружује Оца и Сина, па вас зато Бог препушта вашем избору. Али ниједна душа нека не буде обесхрабрена овим речима. Нека се ниједан који тежи да твори вољу Господара не обесхрабри. Имајте наду у Бога. Господ Исус је доказао да вас неограничено цени. Он је напустио свој царски престо, напустио је своје царске дворове, обавио је своје божанство људскошћу и умро срамном смрћу на крсту Голготе да бисте ви могли бити спасени. (Review and Herald, 29. јун 1897)
**********
28. јануар


СВОЈЕВОЉНО ОДБАЦИВАЊЕ ДУХА


»И ако ко рече реч на Сина Човечијег, опростиће му се; а који рече на Духа Светога, неће му се опростити ни на овоме свету ни на ономе.« (Матеј 12,32)


Упра­во пре ово­га, Исус је по дру­ги пут учи­нио чу­до из­ле­чив­ши оп­сед­ну­тог, сле­пог и не­мог чо­ве­ка и фа­ри­се­ји су по­но­ви­ли оп­ту­жбу: »По­мо­ћу кне­за ђа­вол­ско­га из­го­ни ђа­во­ле.« (Ма­теј 9,34) Хри­стос им је ја­сно ре­као да при­пи­су­ју­ћи де­ло Све­то­га Ду­ха со­то­ни, са­ми се оде­љу­ју од из­во­ра бла­го­сло­ва. Они ко­ји су го­во­ри­ли про­тив Ису­са, не рас­по­зна­јући Ње­гов бо­жан­ски ка­рак­тер, мо­гу при­ми­ти опро­ште­ње; јер Ду­хом Све­тим мо­гу би­ти до­ве­де­ни до то­га да уви­де сво­ју за­блу­ду и да се по­ка­ју. Ма ка­кав био грех, ако се ду­ша по­ка­је и по­ве­ру­је, кри­ви­ца је опра­на Хри­сто­вом кр­вљу; али онај ко­ји од­ба­ци рад Све­то­га Ду­ха по­ста­вља се та­мо где по­ка­ја­ње и ве­ра не мо­гу да до­пру до ње­га. Бог сво­јим Ду­хом ра­ди на ср­цу; ка­да љу­ди на­мер­но од­ба­це Ду­ха и ка­да из­ја­ве да је Он од со­то­не, пре­се­ца­ју ка­нал ко­јим Бог мо­же да одр­жа­ва ве­зу са њи­ма. Ка­да се Дух ко­нач­но од­ба­ци, он­да не по­сто­ји ни­шта ви­ше што би Бог мо­гао да учи­ни за ду­шу.
Бог ни­је тај ко­ји љу­ди­ма за­сле­пљу­је очи или ока­ме­њу­је њи­хо­ва ср­ца. Он им ша­ље све­тлост да би ис­пра­вио њи­хо­ве за­блу­де и по­вео их си­гур­ним ста­за­ма; тек од­ба­ци­ва­њем ове све­тло­сти очи осле­пљу­ју, а ср­це отврд­ња­ва. Че­сто је овај ток по­сте­пен и го­то­во не­при­ме­тан. Све­тлост до­пи­ре до ду­ше пре­ко Бож­је ре­чи, пре­ко Ње­го­вих слу­гу или не­по­сред­ним де­ло­ва­њем Ње­го­вог Ду­ха, али ка­да се ије­дан зра­чак све­тло­сти пре­зре, на­ста­је де­ли­мич­на умрт­вље­ност ду­хов­них чу­ла, па се дру­го от­кри­ва­ње све­тло­сти мно­го не­ја­сни­је рас­по­зна­је. Та­ко се та­ма по­ве­ћа­ва, све док не на­ста­не ноћ у ду­ши. Та­ко је би­ло са овим је­вреј­ским во­ђа­ма. Би­ли су убе­ђе­ни да бо­жан­ска си­ла пра­ти Хри­ста, али да би се од­у­пр­ли исти­ни, при­пи­си­ва­ли су рад Све­то­га Ду­ха со­то­ни. Чи­не­ћи то они су сво­је­вољ­но иза­бра­ли пре­ва­ру; по­ко­ри­ли се со­то­ни и од­са­да су би­ли под вла­шћу ове си­ле. (Чежња векова, стр. 321-323; оригинала)
**********
29. јануар


САДА ЈЕ ВРЕМЕ ЗА ПОКАЈАЊЕ


»Молимо вас као помагачи да не примите узалуд благодат Божју. Јер Он говори: У време најбоље послушах те, и у дан спасења помогох ти. Ево сад је време најбоље, ево сад је дан спасења.« (2. Коринћанима 6,1.2)


Брате П, упитао си да ли си починио грех који се не може опростити ни у овом животу ни у оном будућем. Одговарам ти: Ја не видим ни најмањи доказ да је тако у твом случају. Шта представља хулу против Светог Духа? То је својевољно приписивање деловања Светог Духа сотони. На пример, претпоставимо да је неко сведок посебног деловања Божјег Духа. Он има осведочавајући доказ да је то деловање у складу са Светим писмом, и Дух сведочи његовом духу да је то од Бога. После тога, он ипак пада у искушење. Понос, самодовољност, или нека друга зла особина завладала је њиме; и он, одбацујући све доказе божанског карактера, изјављује да је оно што је пре сматрао силом Светог Духа у ствари сотонина сила.
Бог посредством свог Духа делује на људско срце. Када љу­ди својевољно одбаце Духа и изјаве да је то од сотоне, пресецају канал којим Бог може да разговара са њима. Одбацивањем доказа које је Бог милостиво дао, они гасе светлост која је блистала у њиховом срцу, и због тога остају у тами. Тако се потврђују Христове речи: »Ако је, дакле, видело што је у теби тама, а камоли тама?« (Матеј 6,23) Неко време особе које су починиле тај грех могу, споља гледано, бити Божја деца, али кад настану околности у којима се развија карактер и покажу од кога су духа, постаће јасно да се налазе на терену непријатеља и да стоје под његовом црном заставом.
Брате мој, Дух те данас позива. Приђи Исусу целим својим срцем. Покај се за своје грехе, исповеди се Богу, окани се безакоња и моћи ћеш да примиш сва Његова обећања. Његов драгоцени позив гласи: »Погледајте у Мене, и спашћете се.« (Исаија 45,22) (Testimonies, в. 5, р. 634)
**********
30. јануар


ДУХ СТРПЉИВО ЧЕКА


»Ево, стојим на вратима и куцам: Ако ко чује глас Мој и отвори врата, ући ћу к њему и вечераћу с њим, и он са Мном.« (Откривење 3,20)


Од најстаријих до најмлађих, сви треба да се уче од Бога. Људи нас могу поучавати да бисмо јасно сагледали истину, али само Бог може да научи срце да прими истину за спасење, односно да прими речи вечног живота у добро и искрено срце. Господ стрпљиво чека да поучи сваку душу која жели да буде поучена. Кривица није до Учитеља, највећег Учитеља кога је свет упознао, већ до ученика који се држи својих схватања и замисли, и који не жели да се одрекне својих људских теорија и понизно дође да се поучи. Он не допушта својој савести и свом срцу да буду васпитани, послушни и обучени – обрађени као што ратар обрађује земљу и као што архитекта пројектује зграду. »Ви сте Божја њива, Божја грађевина.« (1. Коринћанима 3,9)
Свако треба да буде усавршен, обликован и усклађен по божанском обличју. Христос вам се обраћа, моји драги пријатељи, млади и стари, речима вечне истине: »Заиста, заиста вам кажем: Ако не једете тела Сина Човечијег и не пијете крви Његове, нећете имати живота у себи. Који једе Моје тело и пије Моју крв има живот вечни… Јер је тело Моје право јело, и крв Моја право пиће. Који једе Моје тело и пије Моју крв стоји у Мени и Ја у њему.« (Јован 6,53-56) Христос је рекао: »Дух је оно што оживљава, тело не помаже ништа. Речи које вам Ја рекох, дух су и живот су.« (стих 63)
У онима који претражују Свето писмо, и најозбиљније теже да га схвате, откриће се посвећење Духом кроз веровање истини, јер они у свом срцу носе истину и имају ону веру која кроз љубав ради и чисти душу. Све њихове духовне тетиве и мишићи хране се Хлебом живота који једу. (Manuscript Releases, в. 8, р. 162.163)
**********
31. јануар


ДУХ СТРПЉИВО ЧЕКА


»А Утешитељ Дух Свети кога ће Отац послати у име Моје, Он ће вас научити свему и напоменуће вам на све што вам рекох.« (Јован 14,26)


Дух стрпљиво чека да изврши своје дело у човековом срцу. Они који желе да буду поучени могу прихватити блиску везу са Богом, а обећање да ће их Утешитељ научити свему и подсетити их на све што је Христос рекао својим ученицима док је био на Земљи, испуниће се. Али ако се одвојимо од Бога, више не можемо бити ученици у Христовој школи. Тада нећемо више осећати никакав посебан терет за душе за које је Христос умро.
Христовим ученицима било је најтеже да Његове поуке одвоје од утицаја традиције и правила понашања која су потекла од рабина, књижевника и фарисеја. Та учења, која су ученици били научени да поштују као глас Божији, имала су утицај на њихов ум и обликовала њихова осећања. Ученици нису могли да буду живо и бљештаво светло, све док се нису ослободили утицаја људских правила и заповести, а Христове речи дубоко утиснуле у њихов ум и срце као јасне истине, као скупоцени драгуљи, које су ценили, волели и по којима су живели.
Исус је дошао на свет, живео светим животом и умро да би оставио Цркви своје завештање као скупоцено благо које им је поверио. Он је своје ученике учинио чуварима најдрагоценијих истина, које су стављене у руке Његове Цркве, непомешане са заблудама и људским предањима. Открио им се као светлост свету, Сунце правде. Такође, обећао им је Утешитеља, Светога Духа, кога ће Отац послати у Његово име. (Signs of the Times, 16. Новембар 1891)
»Нећу вас оставити сиротне, доћи ћу к вама.« (Јован 14,18) Божански Дух за кога је Откупитељ света дао обећање да ће Га послати јесте Божја присутност и сила. Он неће оставити свој народ у свету лишеног Његове благодати, да подноси ударце Божјег непријатеља и тлачење овога света, већ ће доћи к њему. (Исто, 23. новембар 1891)
**********